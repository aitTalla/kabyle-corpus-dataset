Mkul agdud yeḥwaj tilleli, mkul tilleli teḥwaj lḥerma, mkul lḥerma teḥwaj tadukli, mkul tadukli teḥwaj lefhama”.  Ifyar-agi n yieaggasen n sebɛin i d-yenna Umedyaz Ben Muḥamed  i yecna ucanay aqbayli ameqran Idir, llan d ahil i waɣref akken ad ad yedlu ɣef wanda yedda laṣel-ines d wamek teḍra d timadit-ines. Nekwa tebna ɣef kra iferdisen ger-asen  tutlayt ara yezdin agdud,  akal anda ara yefti wagdud,  ansayen ara yeqnen agdud ɣer iḍeli-ines, asekud  ara d yesneɛten abrid i uzekka i wagdud. Ger ifardisen yettḥaraben ɣef cetla amezruy yeṭṭef azal meqran.  Igduden yegan ccan i tamagit-nsen (identité)  senden  ɣef wajgu n yiḍeli akken ad llasen ussu i wamha( présent) amer yis ad affen abrid yenǧer  srid ɣer yimal.  Deg akka nettaf igduden-agi  ggan azal  meqran  i tanfusin, timucuha, tidyanin , trad akked  irgazen yettakken di lebni n tɣerma-nsen. Igududen- agi ddan ɣef tagmert n waktayen( mémoires) akken ad zdin iḍeli ɣer wass-a . Seḥbibiren  fella-sen( ɣef iktayen-nni) akken werǧin aten-tɣum takka n tatut. Aktay ɣer yal agdud d netta i d-aɣalad yettḥeziben ɣef laṣel.  Yeqqar Winston Churchil : «  agdud yettun iḍel-ines, du leqrar ad as-yalles ». Deg unamek n wawal yenna diɣ Ababsa Dahadj : «  Win yettun  amezruy xas inni yettu ula d iman-is. D acu  i d-azal n temɛict ɣer win yettun iman-is ? Ɣef aya yettban belli win yettun  ideli-ines, lumut-is tif tudert-is, meqqar ad teɛtaq-it  seg leɣrur n ddunit ».  Akken ad smenɛen  yigduden aktayen-nsen, yeẓḍen leɣrẓa n timadit-nsen ɣef ufagag n umezruy, ggan isbediyen , iɛencuren (stèles, statues, monuments), uran tinfusin-nsen deg adlisen, akken lemri yewwin lxeẓra ɣer wamek yella yiḍeli n uɣref werǧin a tt-dergen  ɣef tmuɣli iragen n tatut. Si leqdim n zzman uran igduden akken ad sneɛten i tisutwin ara d iḍefren amek ddren, s wacu umnen, amek i qublen tixidas d wussan akked isaggasen . Uran  ɣef yiẓra, ɣef aglim n iɣerṣiwen, ɣef asɣar,  ɣer lkaɣeḍ ulac acu ǧǧen. Akken a nissin udmawen-nsen akked d-asekud-nsen d liman nsen, reqmen ɣef yiẓra  tugniwin id yettmalen amek tedder di tallit-nsen timeti id snulfan. Imaziɣen am yal agdud di ddunit yeǧǧa-d ula d netta later-is. Tugniwn yellan di Tasili d anagi ɣef anact-a. Lejdud-nneɣ snulfan tira akken ad mmlen i nekni yettidiren ass-a, d acu llan d wamek llan. Tifinaɣ,  yellan d tira taqburt ger taqburin, tefka-d lemqud i waya. Nnig tira lejdud-nneɣ ggan i yixfawen-nsen isem, ccuden nekwa ɣer senjaq n timadit masalwalen imaziɣen.  Rran tansa i wakal-nsen sawalen-as  tamazɣa.  Akken  werǧin a netlef deg tiregwa n wussan  ǧǧen-d lumayer s wacu, xas nettu, ad nemkti. Tugniwin-agi ur llin-t ara kan di ṣeḥra imi ula di tama ugafa( nord) imusnawen n later akked imazrayen ( historiens) uffan iɛencuren( stèles)  id yettmalen d akken deg usamer ɣer umalu, seg anẓul ɣer ugafa tamurt  n tefriqt ufella d tamurt n  imaziɣen. Ger tisbediyin n tama ugafa yettwasnen s tuget, tella tiɛencurt n Umnay n Ubizar. Amnay Ubizar d tiɛencurt i d-yeskfel Henri Aucapitaine di taddart n Ubizar deg At Djennad  deg aseggas n 1858 .  Ɣef tiɛencurt-agi  yesɛan lmitra di tehri yettbaned  yiwen umnay yerkeb ɣef agmer ( cheval) yeddem  anecab ( javelot) akked aɣar ( bouclier) . Nnig-as nezmer a nwali tira s tifinaɣ. Tiɛencurt n  umnay n ubizar tettwenǧer 2000 isaggasen uqbel tallalit n Ɛissa. Ass-a tella deg aslay ( musée) n bardo.

Akken aktay-agi a tissin tasuta tamirant,   tadukli tadelsant yewwin isem n Umnay n Ubizar ( iqedcen di taddart n Ubizar s timad-is )  tasawel i kra n- inaẓuren itawlen di taẓuri n tasreɣta( sculpture) akked tuklut( pienture)  ger-asen anaẓur, yettwasnen aṭas s leqdic-ines deg aḥric-agi n tasreɣta akked tulkut,  Iɣerusen Manṣur akken ad yalles i tamtilt n tiɛwencurt n umnay n ubizar. Deg akka assen lǧemɛa yezrin imezdeɣ n taɣiwent n Timizart s uneḥdur n waṭas n-inebgawen am usalway n tɣiwent Mass Tiouchichine Mohand , aɛegal n tasqamut n Lwilaya  Ouguemat Kamel,  iɛgalen n tadukli tadelsant   Yusef Uqasi am Mass Ait Slimane Noredine, amusnaw  n Ubizar Da Mexluf akken ad tili tulya tunṣibt i tisbeddit-agi  id yerran aktay aqbur n taddart n Ubiẓar ɣer imawlen-is. Ass-a yal amnerzuf  ɣer taddart n Ubiẓar lwelha-ines ad tecelqef tiɛencurt ( stèle) n umnay n ubizar iɛejren i tlamest n reḥba deg Abizar ddew leɛnaya n tisbeddit  n ucennay agrawli Matoub Lounes( ula d nettat d anaẓur Iɣerusen Manṣur itt- yeggan) yellan kan din ɣer tama-s. Imezdeɣ n Ubizar, wukud nemeslay  ɣef leqdic n tadukli tadelsent n umnay n ubizar, nnan-d d wagi  i d-abriɣ n yiseɣ. Agdud ilaq d netta ara yesḥbibiren ɣef aktayen-is. D netta ara d yeskeflen izumal ɣef acu tezdew timadit-ines. Ass –a nerra-d Amnay  Ubizar ɣer taddart-is , mazal ad yilli wacu ara d neskfel nniḍen ɣer zdat imi amzruy N At Jennad yewet s telqay deg leqrun. Nnan-d diɣ nasarem ad tili tisbeddit di tmanaɣt n tɣiwant n Timizart( Suq N Lḥed)   ara yillin d asnad i umdyaz ameqran Yusef Uqasi. Nna-d diɣen  nesfilit akken ad nebnu tezeqa ara yillin d salay ( musée) akken iferdisen ɣef tebna nekwa-nneɣ ur ttruḥun ara d asfel di tregwa n lawan. 

Aselway n tɣiwant Mass Mohand taouchichine ula d netta iweked-d ɣef anect-a  akken  ayen  id ǧǧen lejdud d azamul n  tirugza akked   nnif ad yegri d lewhi i tsutwin n tura akked i  tid ara  d-iḍefren.  Yenna  umedyaz deg awal-is :  « ulac tejra ur nesɛi aẓar ». Mebla cekk s leqdic am wagi n tadukli yadelsant amanay  n ubizar kra di tecriḥ t n wagdud yezzid ɣer tafaka-s . Inazuren am Manṣur Iɣerusen neɣ Buswel  Ɛali, ixedmen di tili , tewwid asen- nner tajmilit ihulen , tisemɣert  id-asen ilaqen. Amusnaw am da Mexluf yewwi-d  a neɛnu akken ayen-id yewwi d isefra ɣef umzruy N-At jennad ad yettwensex  ad yefeɣ d- adlis akken d awezɣi aten-tečč targa n tatut. D wagi i d-izan id-aɣ d fken iɣermaniyen n Ubizar assen  lgemɛa yezrin s dema n leqdic yerran sser ɣef imezdeɣ-is.  Lǧemɛa deg iseɣ yezzid s akal-is.
ya amk iligh 
amk ughalagh
arsent trighwa ghef udmiw

decbaha n temzi imetylagh
dnek isyeghzan su fusiw

tlatin ur3tizmagh
mi idefrurghen la3yubiw

gariham zgigh 3ecqagh 
ya tawardet nelhifiw


.......


dunit mi akeni itebdigh
dilemzi utesinegh ara

ar 3ecrin nesfagh tikliw
3udagh delfarh ademlilagh

leghyal ghuri adetiqriv
yargagi wull ad qarbagh

zighen yekfad feli tightir
tihdayet udem netlafsa

tesrazeg iyi tizetiw 
lehmalas tefna suraw

tharfas adar itemziw
dileqa3a utenkaragh

sifas tezga gar walniw
tislit la tmuqulagh

dayagi ideghlef tayriw
lweswas tembarazagh

.........

lmehna tnudad latar iw
am tili la atetafar

sughiyi deg sidi saniw
zwigh urezwigh tented

ya rebi ilik dil3awniw
atan tajaw tentar


sufruyagh deg metawniw
wisenyeslan ad yetwaqhar

maci dlaz idi yisda3fen
deteghmam yezwi aksumiw


quvlagh dunit muguren
afusiw afelhenkiw

ma tizyaw mara farhen
mi idedsa dunit yidsen

maci am nekk zhar i3ewjen
sedhuyagh imaniw deg darwicen


..........


tviv de telba idezrigh
mletiyi dacu imazal

wa dedwa wayed dlehruz
ataniw delwahec ur yethus

d3ighas isalhin netmurt 
wa yedris tfiyi afus
ma tgiyi titt negh dahelkuch
tajema3et lfarhiw tetnuss

zuregh sesfa de niya 
ya sadat ya salihin

adya3yu lhem deg suraw
iga3teb uqcic meskin

yeda udariw almi ya3ya
trughak arebi ahnin

wama la3bad ni  nehka 
ulac win isyenan meskin

anidat tahnint is3igh
yema a3zizen felli
...
nek yides deg uxam cfigh
ar wusu mi ara setghenigh

assagi negrad di lexiq
am netat am nekini

arighas uliw di diq
ma helkagh tahlek yidi

akemyarhem rebi 
 Yerza lwali n ugerzu n Tizi-Uzzu, deg taggara n ddurt iɛddan, ɣer waṭas n tɣiwanin n ugerzu, gar-asent taɣiwant n Lemɛatqa, anda yesuẓet aṭas n yisenfaren n unegmu, d usefqed n kra n srabes n uwanek d leqdicat yemgaraden n yisquma n tuddrin. Gar wayen yettwajarden deg wahil n tirza n lwali, d asunẓet usekcum n lgaz n temdint i uɣerbaz amenzu Takour Mohammed n Zlibou, i mi d tikkelt tamenzut ara yecɛel lgaz n temdint deg uɣerbaz amenzu deg tɣiwant n Lemɛatqa. Tirza n lwali d uselway n Usqamu aɣerfan n ugerzu n Tizi-Uzzu akked yemḍebbren n srabes yemgaraden, tella-d diɣ d asefqed ɣer uxxam n usejji n tɣiwant yenḥafen deg yal tama, ama seg tama n yimejjayen, ttawilat n tujjya neɣ d idigan n tujjya. Dɣa ifures uselway n Usqamu aɣerfan n tɣiwant n Lemɛatqa tagnit-agi i uskan n lexṣas yellan deg uxxam-agi n usejji d iɣeblan n tɣiwant s umata. Syin iweɛɛed lwali d akken ad tili tallel i tɣiwant deg yeḥricen yemgaraden. Deg wahil n tirza, diɣ, yessefqed tasqamut n taddart n At Zɛim d tddukkla tadelsant Tigejdit n At Zɛim anda yessers tameqqunt n yijeǧǧigen ɣef lerwaḥ n 44 n yimeɣrasen n taddart. Syin, iruḥ ɣer usalay n tddukkla, anda iweɛɛed diɣ s tallslt n taddart. Deg taggara n tirza ɣer tɣiwant, yesunẓet lgaz n temdint deg taddart n Tizi Tzeggart , anda yecɛel s wudem unṣib lgaz deg Tsirt n uzemmur n Mass Raib Ammar. Tirza n lwali, tewwi-t ɣer waṭas n tɣiwanin n ugerzu anda yesunẓet, yessefqed isenfaren n unegmu , seg tɣiwant n Buɣni, Ssuq letnin d Lemɛatqa.

  Ali Zalouk 

  
 Yella-d yiwen n uɣbel di taddart n Yiɣil Mḥend, i d-yezgan deg tɣiwant n Uzeffun, gar yimezdaɣ n taddart akked ADE n tɣiwant n Uzeffun. Ɣef wakken i aɣ-d-nnan, ugar n 10 n wussan, teqqim taddart mebla ama. Aya, yesserkeb lɣiḍ n yimezdaɣ ɣef usɛuẓẓeg n ADE. Xas akken cetkan acḥal n tikkal ɣer tkebbanit-agi, meɛna am win ‘’iceṭṭḥen i uderɣal’’, ɣef wakken i aɣ-d-nnan yimezdaɣ n taddart n Yiɣil Mḥend. Sdat n wugur-a, kkren yimezdaɣ, kksen imsiḍnen n waman (compteur) n yixxamen-nsen. Anect-a, akken ad d-sbegnen reffu-nsen mgal anegzum-a n waman seg wacḥal n ussan. Yenna-d daɣen yiwen seg yimezdaɣ n taddart ‘’d akken uran aṭas n tebratin i wid teɛna temsalt n useqɛed n liḥala-agi, maca ar ass-a ulac win i d asen-d-yeslan’’. Ikemmel yenna-d :’’belli gezmen yimezdaɣ assaɣen akked ADE n Uzeffun imi d nutni ara yesqaɛden taswiɛt’’.

  Y.S. 

  
 Meskud tcaḍ tsuta i izeglen almad n tutlayt-is tanyemmat deg uɣerbaz, ala ttawil n internet, idlisen d uheggi n temsirin i d-yeqqimen i win ur nebɣi ad yemmet d awreɣri (analphabète) di tutlayt-is. Dɣa, deg yiwen n yiswi, aṭas n tddukkliwin i d-yettheyyin timsirin n ulmad n tutlayt taqbaylit deg ukuẓ n tɣemmar n tmurt n Yiqbayliyen. Dɣa, ussan-a kan, tlul-d tikti-a daɣen ula deg tɣiwanin n Ukeffadu d Ticci. Deg Ukeffadu, tella-d tiɣri i yakk imezdaɣ n tɣiwant, amecṭuḥ d umeqqran, i yebɣan ad lemden tutlayt-nsen. Ad d-yettili waya, akken i d-yedda deg wulɣu, yal taggara n ddurt deg temkarḍit taɣiwant n Tniri n Ukeffadu, sɣur uselmad Ḥamid Ihden. I win yebɣan ugar n yisallen, yezmer ad isiwel i wuṭṭun-a: 07 93 39 53 99. 

 Ma deg temnaḍt n Ticci, d aselmed ara yilin ɣef yiri n snat n tselmadin, Massat Nasima Xuxi d Lindi Buseksu, s uheggi n tddukkla tadelsant Asaki n Ticci i d-yettwassnen s warmuden-is idelsanen, abeɛda akuden-a ineggura. Ɣef wayen i d-tewwi teɣbalut-nneɣ, ad d-ttmaggant temsirin n ulmad yal ass n sed tameddit, deg Uxxam n yilemẓiyen n Bakaru. Si tama tayeḍ, ulamma yella lebɣi ɣur yilemẓiyen n umussu asdukklan, yewwi-d ad d-nemmeslay ɣef wugur i d-yettwattemlilayen ɣur tmetti deg teɣriwin-a i ulmad n teqbaylit, imi drus i d-yettarran. Amedya n tɣiwant n Ayt Smaɛel, deg usamar n Bgayet, ideg i d-grent teɣri tddukkliwin Adrar n Fad d Usirem n Krun deg useggas n 2017, maca ulac win i d-ibeggnen aheggi-ines. Ahat imi ssuma tazamulant tella imir-nni 500 n yidinaren i wayyur.nAkken yebɣu nuḥen yiɛewwiqen, llan wid i d-iferrsen abrid. Wamma, akken yenna Dda Lmulud At Mɛemmer: «Win yebɣan tamaziɣt, yissin tira-s».

  M. K. 

  
 Yesmekta-d ass-nni n larebɛa yezrin 01/08/2018, Usalay amniḍan n ujahed n lwilaya n Tizi Uzzu, tamhelt n jumelles, i d-yellan deg 22 yulyu 1959 di tmurt n Leqbayel. Yella-d usmekti n wass-agi amazray, yesɛan azal meqqren deg tegrawla tazzayrit 1954-1962, s wahil d amerkanti. Deg tesebḥit maḍi, tella-d tirza ɣer tzeɣwa n temsikniyin, ideg i d-llant kra n temsikniyin yeqqnen ɣef temhelt-agi s wuzzig akked tid yerzan tagrawla s umata. Syin akkin deg tzeqqa n yisaragen, yebda leqdic s wudem unṣib s useɣet aɣelnaw “Qasaman”. Tin ɣur-s, yella-d usarag n uduktur deg umezruy n tegrawla, mass Sahel Youcef, i d-yewwin awal s telqey ɣef temhelt-agi d wayen s wacu i d-tegla i lwilaya tamazrayt tis tlata (Tamurt n Leqbayel). Mi yesuli usarag-agi, yella-d uskaci s tuttriwin i d as-yettunfken i umsarag, netta si tama-s yerra tiririyin i lmend n yisteqsiyen n wid yellan dinna. Am wakken daɣen i d-llant snat n tnagiyin n sin yimeɣras-agi: Almanasba Arezki d Belkacem Youcef, i d-yefkan ccfawat-nsen ɣef temhelt-agi n jumelles. Yella-d diɣ usbadu n kra seg yiwudam imazayen n tegrawla, i yemmuten deg waggur n yulyu. Yella umeslay ɣef tudert d yimuhal n yimɣrasen-agi: Amar Ouamrane, Zamoum Mohamed yettwassnen s yisem n Si Salah, Aissat Idir akked Karim Rabah. Uqbel ad yesali leqdic-agi, tella-d tɣuri n yizen n Amirouche Ait Hamouda i yinelmaden n tmussni, ma ɣer taggara d talilt (chorale) n tiddukkla “Tarwa n Bugarfan” n Ath Yahia Moussa, i d-yewwin kra n ccnawi n lgirra. Ma ɣer taggara, ad nesmekti belli, leqdic-a yella usuddes-ines sɣur Usalay amniḍan n umjahed s tallelt n Ddiwan n yisɣuren n yilmeẓyen (ODEJ) n Tizi Uzzu. 

  A. A. 

  
 Ulama ɛerḍen kra n yilemẓiyen n temnaḍt ad as-d-rren rruḥ, s uheggi n kra n tigawin timecṭuḥin deg-s, acu kan mazal kra ur d-iban ɣef unammas-a adelsan n Lberj n Mira, deg tɣiwant n Tsexriwt, i yeggugen s wazal n 60 n yikilumitren ɣer Usamar-anẓul n Bgayet. D ferru i yettraǧu s lḥir akk umussu asdukklan n tɣiwant-a akken ad afen amḍiq yilemẓiyen anda zemren ad xedmen kra n warmud. Ad d-nesmekti d akken yečča uxxam-a n yidles tiyita meqqren asmi t-serɣen. Setta n yiseggasen tura ɣer deffir. Tamentilt n waya, d urrif i ten-yeṭṭfen imir-nni seg tulacit n tnezduɣin i ssutren. Dɣa, walan kan gar wallen aḥraq n unammas-a adelsan, armi teɣreq iseggasen-a ineggura tɣiwant-a deg txessast n warmuden n umussu asdukklan, abeɛda deg uḥric n yidles. Ula d tafaska n umunulug i tuɣ tettheyyi-d tddukkla Tigelzi n Rrif, iɣab later-is lawan-a. Tuget n yiɛeggalen yettwammerẓ-asen ufud armi bran i ṭṭbel deg waman, ur walan amḍiq neɣ d tazeqqa-nniḍen, anda ad neǧmen ad kemmlen aheggi n tfaska-a i yettwassnen akkin i twilayin-nniḍen. Imi ula d anaẓur Fellag, yella iɛedda syinna. Yewwi-d daɣ ad d-nesselɣu belli aql-it akka tura unammas-a adelsan deg yiri n Tenmehla n yidles n waɣir n Bgayet. Seg wakken aɛiwed n ureqqeɛ-ines yessutur-d aṭas n tedrmit, twala tɣiwant taqburt n Tsexriwt ala tikci-ines i tenmehla i d asellak, akken ad d-yuɣal i waddad amezwaru ideg i t-tuɣ. Maca, seg wass-nni, ur d-iban deg unnar wayen ara texdem tenmehla-a, deg wakud ideg ɛewqen yimezdaɣ n tɣiwant-a, ur gzin taluft.

  M. K. 

  
 Lgaz d yiwen n usafar yettselliken amdan seg tsuqas n tasmuḍi n wussan d wuḍan n ccetwa. Yettuneḥsab d allal i ssexdament twaculin deg yixxamen i umager n usemmiḍ d ugris i swayes i d-tgellu tegrest yal mi ara d-zzin wussan-is. 

 Ttafen-t yimdanen d amwanes, ladɣa deg wuḍan n ccetwa isemmaḍen, yesseḥmaw axxam ɣef tikkelt. Deg yiseggasen-a ineggura, aṭas n tamiwin n tmurt i mazal ur yekcim usafar-a, ssawaḍen kra n yimezdaɣ armi gezzmen iberdan, zun d tawsit n usuter i tuqqna n tnezduɣin-nsen s lgaz, i ubaɣur akk yesɛa. Maca, seg tama-nniḍen, ɣur-s lmaḍerrat, ur nenekker ara belli d allal amihan, i izemren ad yessiweḍ amdan alamma d tamettant, ma ur yeḍfir ara tarrayin n usemres-ines, neɣ ur iḥuder ara. Yal aseggas, mi ara tebdu tegrest, deg wussan-is imenza, ttɣawalen yimdanen ɣer ucɛal n lgaz deg yixxamen, ula d aneggaru-a seg tama-s, yettɣawal ɣer uḥwaṣ n terwiḥin i yestehzayen deg useqdec-is tikwal. Yessegray-d s twuɣa. Ɣef waya, tettheggi-d Tenmehla n Sonelgaz n Lezzayer tamanaɣt (tama n Gué de Constantine), tuffɣiwin n yiqeddacen-is ɣer yiɣerbazen, akken ad ssegzi u ad fken iwellihen ɣef wamek ilaq ad ḥadren iman-nsen yinelmaden seg tamiwin-nsen, ad ssiwḍen isallen-a i twaculin-nsen. 

 Nesteqsa tamasayt n teywalt deg tkebbanit-a n Sonelgaz, s ttawil n tilifun, tenna-aɣ-d “Nettheggi-d ussan-agi n useɛlem kraḍ n yiseggasen-aya, yal tallit n tegrest, imi deg-s i ṭṭuqutent twuɣa-a icudden ɣer lgaz, akken inelmaden ad ḥussen s umihi i d-yettekken seg-s, ad ssiwḍen isallen srid i yimawlan-nsen, akken ineggura-a, ad heggin tarrayin iwulmen, ara d-nadin ama deg internet, ama deg usira n uḥader ɣef umihi n lgaz deg tkebbanit-nneɣ”. Ma d Mass Tidadini Ali, d ajenyur deg tkebbanit, d yiwen gar yiɛeggalen i irezzun ɣer yiɣerbazen i useɛlem n twacult tasnedwalt, ikemmel yenna-d, ɣef wansa i d-ittek umihi, d wacu n yiwellihen i ttmuddun deg tuffɣiwin-nsen “Ur d-yettili ara ufras n yiteyyuten n lgaz. Rnu, sseqdacen iteyyuten ur nelhi ara, ssishilen tuffɣa n usafar n lgaz seg-s, dɣa imir i d-tḍerru twaɣit. Ilaq ɣef yimdanen ad ttaǧǧan xerṣum cwiṭ n tullya ama n ṭṭaq, ama n wayen-nniḍen, i unekcum n ubeḥri, u ad d-yettili ufras n yiteyyuten-nsen uqbel ad tebdu tsemhuyt n tegrest deg yal aseggas (ayyur n cutember neɣ tuber)”. 

  
 Teddun, ttimγurent teftilin-nni sdat wallen-nsen, ḍefren lewhin-sent almi d-ufan iman-nsen sdat n yiwen lbeṛğ amaynut annect-ila-t. Aγyul, iḍal si ṭṭaq s uεenqiq-is aγezzfan akken ad iwali d acu yellan. Ayaẓiḍ: ‘’Aha fru-aγ-tt-id, ini-aγ-d d acu twalaḍ a ddin qessam-ik!’’. Aγyul: ‘’Tirbutin n yal lewqam n wučči d tissit, yal tarbut zzin fell-as imakraḍen, meccḥen seg tiẓeṭ yellan deg-s s tawant d ustummen’’. Ayaẓiḍ: ‘’Ah ya ssiεqa! D nekkni iwumi i d-tewwi ad nessider kra deg yimawen-nne&amp;gamma,; aql-aγ njaf si laẓ’’. Aγyul yecna-as-d kra n yimeslayen seg tizlit n umedyaz-nne&amp;gamma,; yenna-as: “ Mdel tiṭ-ik tuγaleḍ, limmer ad ak-id-nessaki!”. Uγalen myesmuqalen akken ma llan, yal wa yessaked wayeḍ s allen-is, gzan, ḥulfan akk yessefk ad d-afen kra n ttawil akken ad snejlin imakraḍen-nni. “ Win yettnadin, yettaf daγen”, ula d nutni ufan-d tikti-agi: – Aγyul yessuli idaṛṛen-is imezwura almi d ṭṭaq. – Aṭarus ineggez γef teεrurt n uγyul. – Amcic yeckunteḍ almi yewweḍ γer nnig tzagurt n uqjun. – Ayaẓiḍ i d-yeggran d aneggaru, yessrafeg, yuli γef uqerru n umcic, ssulin taqebbet n Eiffel ( Tour Eiffel ). Akken ṣeggmen imeddaḥen n Tizi n Kwilal iman-nsen akken iwata, serrḥen i igerjyam-nsen, uqmen-asen i imakraḍen-nni tamuffirt n usef qeε s ccna n akappella. Suγen γef yiwet tikkelt: Aγyul yesmermiḥ, aqjun yesseglaf, amcic yesmiεεiw ma d ayaẓiḍ yerra-tt i tuddna. Imcumen-nni n imakraḍen wa yedduqes, wa yefrawes, wayeḍ yettlejlij, ulac win inudan deg-sen aqerruy-is yufa-t imiren…  Tettkemmil  

  Seg tsekla taqbaylit 

  
 Mbeɛd araǧu iḍullen kra n lweqt, yessuffeɣ-d ucennay Amar Sersour yiwen n uḍebsi d amaynut. D win i d-yeffɣen ɣer teẓrigin Massinissa di Tizi Uzzu ass-nni n 12 yunyu 2019.

 Aḍebsi iwumi yefka asentel Gar-ak d yiman-ik. D leqdic i ɣef yeɛteb Amar Sersour, ɣef waya i yekka fell-as gar kraḍ ar ukkuẓ n yiseggasen n uxeddim. Yewwi-d deg-s ɣef waṭas n yisental d temsal yerzan timetti, tadukli, leɛwayed, leɣḍer d leḥzen.

  Deg walbum-a, ad naf 8 n tezlatin; tamezwarut “Gar-ak d yiman-ik” i yefka dɣa d azwel i tesfift-is. Kra n tezlatin-nniḍen s yizwal “Aḥbib”, d tizlit tis tlata. Tizlit tis xemsa, isemma-as “Adrar yecfan”. Tis sḍiset yefka-as asentel n “Ṭṭejra yettrun”. 

 Ma d tis ṭamet, izewwel-itt “Nniɣ-ak anef-iyi”. I usmekti, Amar Sersour gar yinaẓuren iqdimen i yecnan s teqbaylit, u mazal-it ar ass-a icennu, aṭas i yesuzen s ṣṣut-is icebḥen. Gar tezlatin mucaɛen i d-yeǧǧa, ad naf tizlit icebḥen “Cfu ay ixef-iw” deg useggas n 1981. Tizlatin “Ayennat, A yemma yemma”. Akked tezlit yesɛan azal “Yibbas” i yesdukel akked yisefra n Ben Muḥemmed deg useggas n 1982. 
  Kh. A. 

  
 Dγa terra-tt d taxeddamt-is, ma yella d gma-s, fsin-as-d, yuγal am netta am ccix deg uxxam. Dγa taqcict ma tettru d lehwa, ma teḍsa d iṭṭj, ma temceḍ sya ad d-yeγli ddheb sya d lfeṭṭa. Σeddan kra n wussan, taqcict terfed tadist. Yiwen wass, teqqim rrif n lbir la tmecceḍ. Tessawel-as i Σica ad as-temceḍ, akken tṛuḥ, tesγafel-itt kan, tdegger-itt γer daxel n lbir. Ikcem-d ccix yaf-d tameṭṭut-is ulac-itt. Yesteqsa fell-as Σica, tenna-as, teffeγ seg uxxam seg ṣṣbeḥ ur d-tuγal ara. Argaz yekka ddunit n Ṛebbi meṛṛa fell-as, ur tt-yufi ara. Yiwen wass, Σica tṛuḥ γer uxxam n yiwet n stut ad tt-tciweṛ d acu ara texdem i gma-s nni ameksa, tenna-as: ‘’Ad am-d-awiγ aman n temda, mi ten-yeswa, ad yuγal d izerzer. Dγa akken i teḍra: Aqcic akken kan yeswa aman-nni, yuγal d izerzer, lameεna yessfuḥ rriḥa n uletma-s di lbir, dγa itezzi kan γef lbir-nni, ur yezmir umeγbun ad d-yini din i tella. Ttεeddin wussan, taqcict tesεa-d akniwen, ma yella d izerzer yettawi yakk lqut ara t-id-iṣaḥen yeṭṭeggir-it γer daxel n lbir, nettat tettru tcennu: ’’Gma izerzer meskin Nekkini di lbir leγmiq Ḥsen d Lḥusin deg yirebbi-inu Talafsa nnig uqerru-inu. Ṛuḥ a zman zzi yya-d zman, almi d yiwen wass iwala ccix izerzer idegger aγrum γer daxel n lbir. Akken iḍal, isel iṣṣut n tmeṭṭut la tcennu, yessawel γer daxel ad iẓeṛ anta-tt tmexluqt-agi yellan din, amek ara tt-id yessukkes syin. Tameṭṭut tenna-d anta i d nettat, d acu kan ur tezmir ara ad teffeγ kan akka si lbir, axaṭeṛ tella tlafsa la tt-tettqaraε nettat d warraw-is ad tent-tečč…  Tettkemmil  

  Seg tgemmi n teqbaylit 

  
 D lecfer n wallen i ibeɛden ɣef lmut. Lmut tɛuss bab-is yal ass, d ameqqran
neɣ d ameẓyan, d argaz neɣ d tameṭṭut. Lmut ur tferren ara, tettawi ameqqran,
tettawi amecṭuḥ, tettawi wid lɛali, tettawi wid yeffɣen i ubrid. Akken yebɣu
yili d amuḍin neɣ s tezmert-is, win iwumi d-yewweḍ wass-is, ad d-tas ad t-tawi.
Nekni nettalas-as lqut, netta yettalas-aɣ lmut. Ulac win izemren ad yerwel
fell-as, d ṭṭlaba n ddunit. Anda ma tebɣuḍ tiliḍ, ad ak-in-taweḍ. Xas ma tesɛiḍ
idrimen, ur tezmireḍ ara ad tt-taɣeḍ, neɣ ad tefkeḍ tijɛal, akken ur ak-tettawi
ara. Ur tezmired ara ad trewwleḍ fell-as ma yella tesɣam-ak-d. Ili-k d
ameṛkanti, d asaɛi neɣ d igellil, nettat d mm lḥeqq : yiwen ubrid kan ay
tessen, abrid-is d abrid n lḥeqq.

 Lmut d abrid ur nexli. Aṭas ur nettḥulfu s lmut, nwan-tt d awal kan, alarmi
d asmi ara ten-id-taweḍ s axxam i ttḥulfun yis-s. Aṭas ur nettamen ara belli
yiwwas ad mten, acku sɛan cci, sɛan tazmert. Asmi ara d-testeqsi fell-asen, ur
ttamnen. Aṭas i yewwḍen i lmut, ur mmuten ara, xas ma ad t-yeɣṣeb waṭan, yiwwas
kan yeḥla, dayen yekker, tselfas kan lmut, tkemmel abrid-is, tewwi wiyad di
tikli-s. Aṭas n yimdanen ur numin ara belli mmuten.

 Lmut yesrusuy-d lɣiḍ ɣef yimdanen merra. Lmut tuɛer, yella deg wawal «Lḥif
i tekkes, tuɛer kan lmut». Lmut mi ara d-terzu s axxam n walbaɛḍ, lɣaci n
tuddar ttbaddaden s idis n uxxam n umerḥum akken At wexxam, ur ttḥulfun ara s
yilem i d-yeǧǧa uɛeggal-nni tewwi lmut.

 Tuget n lɣaci akken kan ara slen s lmut n umezdaɣ n taddart, ttṛuḥun ɣer uxxam
n umeṛḥum ttɣimin dinna ass kamel, iḍ kamel. Lɣaci ttheggin ayen akk ilaqen,
akken ad ɛawzen ɣef umerḥum iḍ-nni. Wiyaḍ, seddaw laɛnaya n ṭṭamen n wedrum n
umeṛḥum-nni, ssawaḍen isalli n temḍelt ɣer tuddar i ten-iqerben, iwasila akked
twelliyin n umerḥum anda ma llan. Wiyaḍ ttheggin trisiti di lḥara n wexxam n
umerḥum akken ad tili tafat deg yiḍ-nni. Wiyaḍ ttawin iṭaburiyen ɣef wi ara
qqimen lɣaci, wiyaḍ ttɛassan deg webrid ttmagaren iberraniyen d-yettasen ad
ẓuren…

 D anebdu neɣ d tagrest, d asemmiḍ neɣ d aɣamac, d ageffur neɣ d iṭij, xas
ma d adfel lɣaci ur ttakken ara afus ɣef umerḥum. Ddakalen akken ad tifsus
taɛkemt ɣef imawlan-is. Yal taddart amek xeddmen. Xas ma llsas n tuddsa-agi ur
d-yeqqim ara deg waṭas n tuddar n tmurt n Leqbayel, maca llant tamiwin deg i
mazal ṭṭfen deg tuddsa n temḍelt. Akken imezdaɣ n taddart merra ad ilin deg
yiwen webrid, ulac igellil neɣ amerkanti, ulac aberkan neɣ amellal, imdanen
merra yiwen n uẓekka-nsen.

 Deg uḍris-agi, bɣiɣ ad mmeslayeɣ ɣef lɛerc n at-Yeǧǧer s umata, imi
tuddar-is mazal ṭṭfent deg tuddsa n temḍelt. Di tuget n tuddar, mi ara tili
temḍelt, imezdaɣ beṭṭun leḥzen-nsen akked twacult n umerḥum. ṭṭamen n wedrum,
seddaw leɛnaya n tesqamut n taddart, yeggar-d iman-is, yettili s idis n wexxam n
umerḥum deg wayen akk i uḥwaǧen, d wayen akk ilaqen i umerḥum. Anda yebɣu
yemmet umezdaɣ n yal taddart yettili, yettili alarma ssawḍen-t-id ɣer taddart.
Ama di ssbiṭar, ama di tmurt n Fransa neɣ timura n yinig sumata.

 Di tmurt n Fransa, imezdaɣ n lɛerc n at-Yeǧǧar ddukklen, sɛan tasqamut am
wakken di taddart ay ttidiren. D nutni i d-yettḍebbiren ɣef temsalt n umerḥum
ma yella ɣur-sen, xeddmen-as lekwaɣeḍ akked d wayen akk i t-ialqen alarma
ceggɛen-t-id ɣer tmurt, ɣer taddart-is.

 Tulawin di yal taddart mi slant s yisali n umerḥum, ttṛuḥunt ttcewwiqent
fell-as, tuget deg-sent d timɣarin, ttcewwiqent alarma iṛuḥ ad d-yeɣli ṭṭlam.
Syinna akin ad ǧǧent nnuba i yergazen. Tulawin ttcewwiqent deg uzal, irgazen
deg yiḍ. Mi tewweḍ d 22 : 00, ixuniyen ad zzin i umerḥum ad bdun acewweq
fell-as. Mi cewwqen tasaɛet neɣ snat ad ḥebsen ad steɛfun, wa ad isew aman, wa
d latay, wa d afenǧal n lqehwa…. Akken alarma qrib ad yali wass. Ssyinna ad
d-uɣalent tlawin d nnuba-nsent, ad ṭṭfent amkan n yergazen s ucewweq, alarma
qrib ad t-awin ar tmeqbert.

 Yal taddar, tesɛa tarbaɛt i yeqqazen aẓekka, zgan llan. Mi slan s lmut n
walbeɛḍ, ẓran iman-nsen, fiḥel ma yenna-yasen bab n wexxam, neɣ ṭṭamen, ssnen
iman-nsen n waygar-asen, win ulac wayeḍ yella. Uqbel ad teflali tafat, nutni
wwḍen timeqbert, bdan taɣuzi, ssya ar d-kkren akk lɣaci yettewjad uẓekka. Llan
wid i tessun alim i uẓekka, llan wiyaḍ tessun tasselt, wid d-yettawin tasselt
daɣen zgan, sɛan-tt d aɣbel, d nutni i tt-id yettawin ass n temḍelt, werǧin
ttun aggay-ines.

 Tamḍelt tettili azekka-nni n lmut n umerḥum. Tasqamut n taddart txeddem
anejmuɛ tanzayt n wass ɣef 7 : 00 deg wussan n unebdu, ɣef 8 : 00 deg wussan n
tegrest. Imezdaɣ akk n taddat ttekkaren-d akken ad nnejmaɛen am nutni am
yimezdaɣ merra, ulac aɛeggal ur nettqadar ara anejmuɛ-agi. Ulac win ara
yesmeɛẓgen i tiɣri d-teggar tesqamut n taddart, ulac win izemren ad yerẓ isuḍaf
tesbed taddart i lmend n waya. Yal anejmuɛ, tasqamut n taddart tessawal-d akk i
yismawen n yimezdaɣ akken kecmen tajmaɛt. Win ur d-nerri ara ɣef yisem-is, neɣ
win yettun iman-is deg wussu, yettwalas, mi d-yelḥeq s anejmuɛ, ad yerju ad
alsen i yisem-is ad iṛuḥ ad yefk 50 idinaren. Win ur neḥdir ara i unejmuɛ s
wadda, daɣen yettwalas, yewwi-d fell-as ad yefk 200 idinaren. 

 Yettili-d waya akken imezdaɣ ad ɛedlen. Wid yesɛan tiḥuna, ttemdalen-tent
alarma yemḍel umerḥum. Lɣaci mazal tafrit deg wallaɣ-nsen, mazal aẓar n
telsawit deg ulawen-nsen.

 Yettili-ak neɣ ur ak-yettili ara, imezdaɣ akk teɛna-ten temsalt n temḍelt,
acku ass-a fell-i, azekka fell-ak. Tamḍelt tettili-d ɣef 11 : 30. Mi iberreḥ
ccix n lǧamaɛ : « Ad awin amerḥum s amkan-is », dɣa lɣaci akk ad mlilen deg
wexxam n umerḥum, ssyinna ad awin abrid-nsen ɣer tmeqbert, anda ara afen aẓekka
ihegga. 

 Deg webrid ar tmeqbert, ixuniyen-nni ttcewwiqen fell-as, tarbaɛt sdat,
tayeḍ sdeffir, ayen d-nnan imezwura, a s-d-alsen ineggura. D icewwiqen
yettciṭṭiwen tafekka n wemdan.

 Di tmeqbert, mi ẓẓullen ɣef umerḥum d abrid ar ddaw tmurt. Wid-nni iɣazzen
aẓekka ttilin dinna, d nutni i t-ibennun s tallelt n lɣaci iḥeḍren dinna, wa
iɛeǧǧen, wa yettak ayen uḥwaǧen ibennayen-nni, wiyaḍ ttarran akal i uẓekka,
tekksen akal d-yettagaren dinna, ttaǧǧan amkan d azeddgan. Mi tekfa temḍelt,
yal wa ad yeɛnu ccɣel-is.

 Lǧiran akked iwasila n twacult n umerḥum ttuɣalen s axxam-is i wazal n
tlata wussan. Alarma d ass n tuddza uẓekka n umerḥum-nni. Lǧiran ttawin-as-d i
twacult-nni imekli akked imensi i wazal n tlata wussan, rnu ttɛawazen alarma d
azgen n yiḍ d yemwansa i twacult n umerḥum.

 Ass wis telta, tafejrit, tawacult n umerḥum, irgazen, tulawin akked
igerdan, ttruḥun ɣer tmeqbert akken ad ddzen aẓekka. Llan lɣaci n taddart i
iteddun, ṭṭaqa deg-sen d tulawin. Di tuddza uẓekka, yal wa d acu yettawi, llan
kra ttawin lgaṭu, ttmer, ččina… ferqen-tt i lɣaci yeddan. Ttačaren tabuqalt n waman
srusuyen-tt ɣef uẓekka n umerḥum, zzuzuren nneɛma d yirden ɣef uẓekka. 

 Ttɣiman dinna azal n uzgen n ssaɛa, uqbel ad yeflali yiṭij ttuɣalen-d.
ttuɣalen-d, yal wa ad yennejmaɛ s axxam-is, akken alarmi d ass n rebɛin n
wussan ara ad mlilen. Tawacult n umerḥun txeddem lweɛda n seksu d lḥemmeẓ akked
lbaṭaṭa d zrudiya, tessufuɣ-itt ɣer wegni n taddart ad tt-ččen lɣaci.

 S umata akka i d-tettili temḍelt gar imezdaɣ n lɛerc n at Yeǧǧer. Xedmen
lecɣel n taddart s tɛerfit, s tegmat. Ttbeddaden am yiwen di tegnit n ddiq,
ulac win yettaǧǧan wayeḍ, zedɣen tuddar-nsen, ttḥebbiren am wakken ttḥebbiren
deg yixxamen-nsen.

 kra n yicewwiqen ttawint tlawin ɣef yimerḥum

 Asefru 01

 Ay axxam-iw ameɛzuz

 Win iwalan ssuq

 Cubaɣ-as i wakal-is

 Am lfeṭṭa deg usenduq

 Qqimet a tarwa beslama

 Tura yeḥḍer-d faruq

 Ay axxam-iw ameɛzuz

 Win iwalan leswaq

 Cubaɣ-as i wakal-is

 Am lfeṭṭa deg yiḍwaq

 Qqimet a tarwa beslama

 Teḥḍer-d teswaɛt n lefraq

 Asefru 02

 A timeqbert ukermus

 A tin i yi-igezmen afus

 Lmut n win ɛzizen

 Teǧǧa-d afud-iw yessus

 A timeqbert n WEGNI 

 A tin i yi-igezmen iri

 Lmut n yelli taɛzizt

 Teǧǧa-d afud-iw yeɣli

 Asefru 04

 A win iruḥen d larebɛa

 Ad yekkes ccahed iwala

 Ad iẓer win ɛzizen

 Ad iẓer ma werɛad yerka

 A wi ruḥen deg wass lexmis

 Ad yekkes ccahed i yixef-is

 Ad iẓer win ɛzizen

 Amek i teḍra d weksum-is

 Asefru 05

 Kerheɣ lexbar i d-yusan

 Lǧemɛa lewhi n ṣṣbeḥ

 Yeɣli-d ddihcan fell-i

 Iẓri-w am lehwa iserreḥ

 Ceggɛet akk i leḥbab-iw

 Ma ruḥen-d ad nemsamaḥ

 Kerheɣ lexbar i d-yusan

 Lǧemɛa lewhi n ṭṭhur

 Yeɣli-d ddihcan fell-i

 Iẓri-w yeɣleb acercur

 Ceggɛet akk i leḥbab-iw

 Ma ruḥen-d nebɣa ad nemẓur

 Asefru 06

 Dekkreɣ-k a llah s nneyya

 Alarma idub weksum-iw

 Yewweḍ-d lmut ad mmteɣ

 Sumḥeɣ a kra ẓrant wallen-iw

 Dekkreɣ-k a llah s nneyya

 Alarma duben yeɣsan

 Yewweḍ-d lmut ad mmteɣ

 Sumḥeɣ a kra d iyi-yeẓran

 Asefru 07

 Ay axxam seddaw n lqaɛa

 A win i ak-yerran tigejdit

 Ad ak-iseqqef s tmedlin

 Ula ansi tɛedda tiqqit

 Mačči d aẓekka i nugad

 D ayen nexdem ɣef ddunit

 Ay axxam seddaw tmurt

 A win i ak-yerran tigejda

 Ad ak-iseqqef s tmedlin

 Ula ansi tɛedda lehwa

 Mačči d aẓekka i nugad

 D ayen nexdem ɣef ddenya

 Asefru 08

 Ddura kkiɣ timeqbert

 Ala ttwaḥideɣ Rebbi

 Ufiɣ qqazen aẓekka

 D ajdid ur as-gin lemri

 Izerman tiwekkiwin

 Yezdeɣ-it wul ur yebɣi

 Ddura kkiɣ timeqbert

 Ala ttwaḥideɣ axellaq

 Ufiɣ aẓekka d ajdid

 Bnan-t ur as-gin ṭṭaq

 Izerman tiwekkiwin

 Yezdeɣ-it wul ur ixaq

 Asefru 09

 Hataya lmut hataya

 Гef wejgu i d-iɛelleq

 A yemma iɛuss-iyi-d

 Rruḥ-iw ad at-yecleq

 Axxam yeččur d lɣaci

 Ur yezmir yiwen ad iyi-yeɛteq

 Hataya lmut hataya

 Hataya yedduri-d rref

 A yemma iɛuss-iyi-d

 Rruḥ-iw ad a t-yeccelqef

 Axxam yeččur d lɣaci

 Ur yezmir yiwen ad iyi-yeṭṭef

 Asefru 10

 Ad mmteɣ ad iyi-yawin

 Ad iyi-ssersen sdat leṣfuf

 Ad iyi-meḍlen ad d-uɣalen

 Ad iyi-ǧǧen dinna i lxuf

 A lmalayek tiɛzizin

 Wansemt win n-yusan d anerzuf

 Ad mmteɣ ad iyi-yawin

 Ad iyi-ssersen sdat limam

 Ad iyi-meḍlen ad d-uɣalen

 Ad iyi-ǧǧen dinna i ṭṭlam

 A lmalayek tiɛzizin

 Wansemt inebgi i n-yusan

 Asefru 11

 Ulac lwexda am wassenni

 Imi i yi-refden ɣef nnɛac

 Lḥut deg lebḥer yussaḥ

 Lexwan yerkeb-iten rrɛac

 Terwiḥt ad tt-refden lmalayek

 Aksum d nnṣib n ibeɛɛac

 Ula lwexda am wassenni

 Imi i yi-refden ad iyi-awin

 Lḥut deg lebḥer yussaḥ

 Ṭṭelba ǧǧan tilwiḥin

 Tarwiḥt ad tt-refden lmalayek

 Aksum d nnṣib n twekwin

 Asefru 12

 Aql-iyi ttḥebbireɣ

 I wass n nnuba-w n lmut

 Tarbeɛt teɣɣaz s leḥmeq

 Tayeḍ tɛeǧǧen takurt

 Taẓallit n ṭṭhur ad nruḥ

 Bqaɛlaxir a tamurt

 Aql-iyi ttḥebbireɣ

 I wass n nnuba-w n weḍlaq

 Tarbeɛt tɛeǧǧen takurt

 Tayeḍ teɣɣaz s leḥmeq

 Taẓallit n ṭṭhur ad nruḥ

 A leḥbab yusa-d lefraq

 Asefru 13

 Bqaɛlaxir a leḥbab

 Nekni d abrid tura ad nruḥ

 Ɣer wexxam seddaw tmurt

 Ur tesɛi tawwurt wala lluḥ

 Ur nettɛawad timeẓra

 Ala win yurgan rruḥ

 Bqaɛlaxir a leḥbab

 Nekni d abrid ad nefreq

 Ɣer wexxam seddaw tmurt

 Ur telli tewwurt wala ṭṭaq

 Ur nettɛawad timeẓra

 Ala win yurgan ma ixaq

 Asefru 14

 Am uferruǧ ɣer tala

 Yewwet uṣeggad s uxatel

 Di lmut n win ɛzizen

 Nekk rrẓeɣ di lemfaṣel

 Yettru wul ḥedd ur t-yewwit

 Amzun iɛedda fell-as lbaṭel

 Tukkist deg wadlis IZLAN N TLAWIN,
d-yeffɣen di teẓrigin n RICHA -Elsam deg useggas n 2017.

 <a href="https://www.facebook.com/hashtag/fahim_mes%C9%9Buden?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#Fahim_MESƐUDEN</a>

 Asebter 149 alarma d 159

 Tawlaft n wadlis : <a href="https://www.facebook.com/artkabyl?__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=-%5dK-R"></a>

 <a href="https://www.facebook.com/artkabyl?__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=-%5dK-R">Ḥedjila Taqbaylit</a>

 ********************************************

 Je vous invite d’abonner à ma Chaine
youtube :

<figure class="wp-block-embed"><div class="wp-block-embed__wrapper">
https://www.youtube.com/channel/UCuThR84P8nkgFOzTs0K559g
 </figure>
 Beaucoup d’audio à écouter en <a href="https://www.facebook.com/hashtag/kabyle_tamazi%C9%A3t?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#Kabyle_Tamaziɣt</a> :

 <a href="https://www.facebook.com/hashtag/isefra_de_mes_livres?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#Isefra_de_mes_livres</a> &amp; <a href="https://www.facebook.com/hashtag/des_po%C3%A8mes_in%C3%A9dits?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#des_poèmes_inédits</a> (<a href="https://www.facebook.com/hashtag/si_mohend_ou_m%E1%B8%A5end?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#Si_Mohend_ou_Mḥend</a> – <a href="https://www.facebook.com/hashtag/ccix_mu%E1%B8%A5end_u_l%E1%B8%A5usin?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#Ccix_muḥend_u_lḥusin</a>

 <a href="https://www.facebook.com/hashtag/extrait_de_mes_livres?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#Extrait_de_mes_livres</a> (<a href="https://www.facebook.com/hashtag/tiyersi_2013?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#Tiyersi_2013</a>,<a href="https://www.facebook.com/hashtag/timsirin_n_ddunit_2014?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#Timsirin_n_ddunit_2014</a>, <a href="https://www.facebook.com/hashtag/asadel_2015?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#Asadel_2015</a>, <a href="https://www.facebook.com/hashtag/anza_2016?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#Anza_2016</a>, <a href="https://www.facebook.com/hashtag/izlan_n_tlawin_2017?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#Izlan_n_tlawin_2017</a>, <a href="https://www.facebook.com/hashtag/iziran_n_tem%E1%BA%93i_2019?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#Iziran_n_temẓi_2019</a>, <a href="https://www.facebook.com/hashtag/izir_deg_irebbi_n_te%E1%BA%93gi_2020?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#Izir_deg_irebbi_n_teẓgi_2020</a>.

 <a href="https://www.facebook.com/hashtag/autres_textes?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#Autres_textes</a> (<a href="https://www.facebook.com/hashtag/mu%E1%B8%A5ya?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#Muḥya</a>, <a href="https://www.facebook.com/hashtag/icennayen_d_imedyazen?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#icennayen_d_imedyazen</a>)

 <a href="https://www.facebook.com/hashtag/contes_fables_kabyle?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#Contes_Fables_Kabyle</a>.

 <a href="https://www.facebook.com/hashtag/proverbes_inzan?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#Proverbes_Inzan</a>

 <a href="https://www.facebook.com/hashtag/histoires?__eep__=6&amp;__cft__%5b0%5d=AZVfH8JHVz9i0A3AethBfnYvcuJSUnwxP-1w5q0Wktf4NeLNsl15oAAbGm-sZDHS2MEEmHq2UH5S1Z5kCP_QbOli13-Xd0RV5pPmWDdKpuf3PASR3gnZgFAnJKSt8KZyTm4U-Fr0QSJJKkrxSdkTRPR-oomswJOXomoap1RL9ry8Cg&amp;__tn__=*NK-R">#Histoires</a>

  
 Yuɣal yessewhem i tikkelt-nniḍen taɣamsa d wat tsertit uselway n Marikan Donald Trump. Aya, mi d-iberreḥ ussan iɛeddan, deg temrect taneggarut, s ubeṭṭel-ines n temlilit i yellan tettraǧu-t akked uselway n Rrus Vladimir Putin i wass n 1 duǧember yezrin, i lmend n tedwilt n G20 di Buenos Aires. Aṭas ur negzi d acu yellan deffir rray-a n uselway amaynut n Marikan maca, ɣef wakken i d-tewwi tɣamsa tamaḍalant, icudd waya srid ɣer umcubbek qessiḥen i d-yellan taggara-a gar yiɛessasen n wafayen (sswaḥel) Irusiyen akked yiɣerrabuyen ukraniyen deg yilel Aberkan. Teḍra-d tedyant-a ass n 25 unbir, ayen yeǧǧan Kiev ad d-tɛeyyen s tegnit n tegrawla di tmurt-is lqidar n wayyur. Ulamma tuɣ yenna-d ta d tagnit iwulmen i temlilit, wanag azal n usrag umbaɛd, yuɣal Donald Trump ɣer deffir, ibeddel rray ɣef usihar. Syin, yessegza-d taɣtest-is s yiwen n yizen di Twitter, ideg i d-yenna belli werɛad serrḥen Yirusiyen i yiɣerrabuyen ukraniyen i ṭṭfen ass-nni. Seg tama-nniḍen, llan wid yettwalin mačči d tin i d tamentilt tidettit i yeǧǧan Trump ad yagi ad yemẓer d Putin, imi yezmer lḥal ɣef ssebba n wayen i d-yeqqar ubugaṭu n uselway-a n Marikan, mi d-yenna belli yeskaddeb ɣef taluft terza-t di tmurt n Rrus. Ɣur wid yeṭṭafaren tasertit n umaḍal, tigawt-a n Trump d tuccḍa, imi yella yezmer ad ifares tagnit akken ad as-yemmeslay i uselway n Rrus ɣef wayen ur as-yehwi, daɣen ad mcawaren ɣef tifrat n kra n tlufa iɣef ur msefhamen ar tura. Ulamma ur as-d-yelli umlaqa-nni akked uselway n Marikan, ifures Vladimir Putin tirzi-nni-ines i Arjuntin akken ad yemlil d yiselwayen n tmura-nniḍen, am wakken iga yiwen n usarag i yesferḥen ayendin ineɣmasen i d-yerzan seg ukuẓ n tɣemmar n ddunit.

  M. K. 

  
 Yal amdan, iseɛɛu iqeddicen yemgaraden deg tudert-is. Yettak-asen akud i asen-ilaqen akken ad ten-yefru deg teswiɛin iwulmen. Aya iban yettili-d s leḥsabat d wahil yettmaggan deg wussan, imi seg yiwet n tama, llan lecɣal i yessefk ɣef yiwen ad ten-yexdem war aɛeṭṭel neɣ ssuturen-d abellez i wakken ad frun.

 Maca, seg tama-nniḍen, llan ula d iqeddicen i yezmer walbaɛḍ ad ten-yeḍfer s ttawil, neɣ ad asen-yettak drus n wakud, ɣas ahat seg win n yiɣimi-ines. Dɣa, ma nemmeslay-d ɣef lecɣal i yessihil umdan seg tikkelt ɣer tayeḍ, ad d-nebder addal i simmal ttnernayen wid yettekcamen deg-s, neɣ wid i t-ixeddmen d iqeddac n yidigan. Aya, yettili-d ama daxel n yixxamen neɣ berra, deg yiberdan d tzeɣwa-ines anda ttilin akk ttawilat-is d dduzan-is ilaqen. Deg usamar n Bgayet ihi, aṭas i yerran tamawt ɣef lexsas n tzeɣwa n waddal-a i yelhan i tdawsa n umdan, ladɣa tidak n tlawin neɣ tid anda zemrent ad t-xeddment ma bɣant. Imi ad naf kan di kra n temnaḍin tizeɣwa-nni n waddal, maca ttekcamen-tent anagar irgazen. Ɣas ahat d ayen i d-yekkan seg tama-nsent, imi tuget seg-sent ur ttakkent azal i waddal d ubaɣur i d-yessegray, ḥaca ma uḍnent kra, ceyyɛen-tent yimsujjiyen ad t-gent, wanag si tama-nniḍen llant tid yebɣan ad lhunt d tfekkiwin-nsent, ad sɛunt daɣen lqedd amurqiq yeddukklen. « Ssarameɣ seg wacḥal-aya, ad tili xersum di taddart-nneɣ yiwet n tzeqqa n waddal ara aɣ-yefken tagnit i wakken ad nxeddem deg-s tigawin ara aɣ-yessenqasen lmizan, maca ar ass-a ulac-itt. Aql-i mazal ttraǧuɣ-tt, acku ma tnuḥ-d yiwwas ad iliɣ gar tmezwura ara yettruḥun ɣer din ». I d-tenna yiwet n tlemẓit seg Ayt Smaɛel.

  Kaissa Khalifi 

  
 Deg tdiwennit-agi akked Mass Sahnoun Hocine, anemhal n tiliẓri n teqbaylit TQ5, nesqerde-d kra timsal yerzan taɣamsa tamaziɣt s umata d usliẓri aqbayli s wuzzig. Ad d-nawi diɣ yid-s awal ɣef usenfar n tiliẓri-agi tamaynut TQ5, ha-t-an ihi wayen i d-yenna.

  Aɣmis n Yimaziɣen: Deg   tazwara, amek tettwaliḍ   taɣamsa tamaziɣt deg Tmazɣa? 

  Sahnoun Hocine:  Nmeyyez aṭas deg temsalt-agi n tɣamsa tamaziɣt, nufa-d belli yella lexṣaṣ meqqren deg uḥric-agi deg tmurt n Tmazɣa. Yerna ur teǧhid ara, yal tamurt tesɛa kra n yiɣmisen d kra n rradyuwat akked tiliẓri. Nekk ttwaliɣ belli, ur tban ara lwelha n tɣamsa-agi, imi ur tefri ara anwa asekkil swayes ara tettwaru, yerna ulac taɣara (qualité) n yihallen.

  I di tmurt n Lezzayer, amek-itt? 

 Nettwali-tt belli ur d aɣ-tqeneɛ ara, imi si tama n tiliẓriwin, ala yiwet i yellan s tmaziɣt zeɛma, acu kan yella deg-s wamur i tutlayt n taɛrabt. Acuɣer ihi deg tiliẓriwin n taɛrabt, ur d-sɛeddayen ara ihallen s tmaziɣt neɣ s teqbaylit, s wakka nezmer ad neḥseb Tv4 d tarbibt n ENTV. Llant daɣen tiliẓriwin yewwin isem amaziɣ, yecban; Numidya, Ǧurǧura…atg, meɛna s taɛrabt kan i xeddment. Ma si tama n rradyuwat, ula d nutenti ur slikent ara seg yihallen s taɛrabt. S wakka zemreɣ ad d-inniɣ belli ulac asliẓri (audiovisuel) amaziɣ i yiman-is. Ulamma niqal, tamurt n Lezzayer telli-d tawwurt i yimseftiyen uzzigen deg uḥric-agi n tɣamsa, maca din din ḥebsent.

  S yisem-ik d anemhal n tiliẓri n teqbaylit TQ5, amek i ak-id-tusa tikti n usnulfu-ines? 

 Nennejmaɛ d agraw, nwala belli ulac asliẓri amaziɣ i d-yelhan s tmurt tamaziɣt neɣ s uɣref-is, dɣa nemcawar akked wid yellan deg unnar, nenna-as acuɣer ur d-neslal ara tiliẓri s teqbaylit. Imi nwala belli Tv4 ur d-terri ara lwelha-s ɣer lexṣaṣ yettidir ugdud-agi, d isem-nni kan n tmaziɣt i tewwi, wamma ahil-is ur yeddi ara d wayen yeḥwaǧ umaziɣ ass-a. Annect-agi, i d aɣ-yewwin ad nxemmem ɣer usnulfu n tiliẓri TQ5?

  Amek i muggren yiqbayliyen ahil-ines yebdan ass-nni n 12 yennayer 2018? 

 Muggren-t-id yiqbayliyen neɣ imaziɣen s umata s lferḥ meqqren. Imi ẓran belli d tiliẓri taqbaylit tilellit, ara ten-yessduklen i meṛṛa. Ayen ara d-isbeggnen annect-agi, d tuzzya i d aɣ-d-zzin yiqbayliyen am umeqyas, yal wa yebɣa ad iɛiwen s wayen yezmer. Aṭas n yimssuffɣen n yisura i d aɣ-d-yefkan isura s teqbaylit, acu kan nekni nesɣerbel-iten i lmend n wayen neḥwaǧ. Ma d kra n tamiwin, ḥesben-tt d tiliẓri n kra n umussu aserti neɣ n kra n tama tasertant, ma d nekk ad d-wekdeɣ belli d tiliẓri tilellit, d tiliẓri n teqbaylit daya.

  D acu ara yilin d leqdic deg-s ɣef teɣzi n useggas, s umata? 

 Tcudd lwelha-nneɣ aṭas ɣer yisental n tmetti d wayen iḍerrun deg-s. Llan yisura, llant tedwilin i tsekla taqbaylit; i wakken ad nefk yis-sent azal i yimura-nneɣ. Yella daɣen wahil i yilmeẓyen d yigerdan, yella daɣen usewwi…atg. Neɛreḍ ad d-nejmel akk taɣulin neɣ iḥricen n tudert n umdan aqbayli, imi d tiliẓri tamatut mačči d tuzzigt, ilaq ad d-tettawi ɣef yal tɣawsa.

  Imi d tiliẓri n teqbaylit, acuɣer mačči di tmurt-is i d-tnulfa? 

 D tidet a win yufan ad d-tlal deg tmurt n leqbayel, maca tlul-d deg tmurt n Canada. Acku deg tmurt n Canada, ur d ak-ttḥettimen ara ad yili uzgen n wahil s tutlayt tafransist neɣ taglizit, azgen-nni-nniḍen s tmeslayt tayemmat. Imi daɣen dihin tamaziɣt, tettwaḥsab d tutlayt tayemmat, ihi nextar ad tt-nexdem 100% s teqbaylit. Acu kan, tuget n wayen ara d-yettɛeddin deg-s, ad yettwasekles deg yistudyuten yellan deg tmurt n leqbayel.

  Ugten wuguren i d-tmuggrem mi itt-id-tesnulfan neɣ ala? 

 Ugur amezwaru d win n yidrimen, imi swayen nekseb kan nekni s tkebbanit-agi takanadit i swayes nebda. Ugur wis sin d win n usekcem-ines deg ugensa (asatilit), imi llan kra igensa, yessutren-aɣ aṭas n udrim ma d nekni ur nezmir ara. Ɣer taggara, nemsefham akked yimḍebbren n ugensa “Badr-5 West Africa Steerable beam”. Llan daɣen wuguren-nniḍen, mačči d yiwen akken ad t-id-nebder, maca nerẓa asalu i uḥric-agi, nessaram ad aɣ-d-ḍefren wiyaḍ.

  Ma yella, ur txemmem ara ɣer useqdec n tantaliyin-nniḍen n tmaziɣt? 

 Negzem-itt deg rray, d tilibizyu n teqbaylit mačči n tmaziɣt. Ulamma ad tettawi isallen neɣ amaynut n tamiwin-nniḍen timaziɣin maca s teqbaylit. Nemsefham kulec ad yili s teqbaylit, ma d tira ad tili s usekkil alatini. D tiliẓri n Tefriqt n ugafa neɣ n yimaziɣen meṛṛa, ma d ameslay fell-as ad d-yili s teqbaylit kan. D annect-agi i yeǧǧan atmaten-nneɣ imaziɣen si yal tama seqsayen-aɣ-d ma zemren ad sɛun tiliẓriwin-nsen s tantaliyin-nsen. Nekni si tama-nneɣ, nenna-asen nezmer ad ten-nɛiwen i wakken ad sɛun tilibizyuwat i yiman-nsen.

  D acu i d-yessenfalay wugzul-agi TQ5? 

 Nextar ad as-nsemmi akkagi i wakken ad tili d tiliẓri n yiqbayliyen meṛṛa. Ma d anamek-is d wagi; “T” d tiliẓri neɣ tilibizyu, “Q” d taqbaylit, ma d xemsa-nni (5), yesɛa sin inumak, amezwaru d 5 imenẓawen (continent) ideg ttidiren leqbayel, wis sin d xemsa-nni n leɛruc (tiqbilin) iqbayliyen yellan zik.

  Amek tettwaliḍ imal n usliẓri amaziɣ? 

 Nekk ttwaliɣ imal n usliẓri amaziɣ, ad yeǧǧuǧeg u ad yegmu, ad yennerni, acu kan s uxeddim zeddigen, yesɛan aswir meqqren. Yerna ilaq ad yesɛu taɣara yelhan, i wakken ad yekkes lexsas yellan deg wahil n usliẓri-nni yellan yakan. Ilaq daɣen ad ddukklen yiɣallen n yimaziɣen i usefti i waṭas deg uḥric-agi n usliẓri, yesɛan azal meqqren deg unegmu, ama n tmurt, ama n umdan s timmad-is.

  Awal-ik n taggara… 

 Ɣer taggara, ad d-greɣ tiɣri i tarwa n tmurt n Leqbayel, ideg ara as-iniɣ, TQ5 d tiliẓri-nwen meṛṛa, nettkel fell-awen akken tetteklem fell-aɣ. D tiliẓri tilellit, ara awen-yilin di lmendad di yal taswiɛt, zgant llint tewwura-s i usenqed d uskasi ibennun.

  Yesteqsa-t Adaoun Abdelghani 

  
 Seg useggas n 2008 ar ass-a, d lwilaya n Tizi Uzzu i yettaṭṭafen taqacuct n umyezwar n lwilayat deg tlata n yikayaden-agi iɣurbizen n taggara n ulmud (Aswir wis 5, BEM akked BAC). Yerna yettili-d waya s watug aɛlay i yettɛeddayen s waṭas yal aseggas atug aɣelnaw. Mi d-banen yigemmaḍ n ukayad-agi, ass-nni n lexmis, yeḍḥa-d belli d lwilaya n Tizi Uzzu i d-yufraren i tikkelt tis mrawet d snat (12), ta deffir ta, ula deg ukayad-agi n BAC. Atug n rrbeḥ deg ukayad n BAC, di lwilya-agi n Tizi Uzzu di tezrigt-agi n 2019, yewweḍ ɣer 71,60%. Ma neserwes-it ɣer watug aɣelnaw, ad d-naf belli yugar-it s waṭas, imi aneggaru-agi ur iɛedda ara 54,56%. Azal n 304 n yinelmaden, wwin-d tazmilt yemsawan neɣ yugaren 16/20, ɣer tama n 48 n yinelmaden i yessawḍen ɣer tezmilt yufraren ɣef 17/20. D tanelmadt Hemzaoui Imane n tesnawit n Dehmani Mohamed n Boghni i d-yewwin tazmilt tameqqrant di lwilaya n Tizi Uzzu s 18,58/20. Llant 65 n tesnawiyin ɣef 68 i tesɛa lwilaya n Tizi Uzzu, sɛant agemmuḍ yugaren atug aɣelnaw n 54,56%. D tasnawit n Abizar n tɣiwant n Timizart i d-yufraren deg tesnawiyin s ugemmuḍ n 96,88%. Ad d-nesmekti kan belli, d lwilaya n Tizi Uzzu i d-yufraren yakan deg ukayad n uswir wis 5 d win n BEM.

  Atug n rrbeḥ aɣelnaw yewweḍ ɣer 54,56% 

 Iberreḥ-d ass-nni n lexmis, uneɣlaf n Usegmi aɣelnaw, Abdelhakim Belabed s yigemmaḍ n ukayad n taggara n ulmud asniwi, yettwassnen s yisem n BAC, yenna-d belli atug n rrbeḥ aɣelnaw i useggas-agi n 2019, yewweḍ ɣer 54,56%. Iglem-d uneɣlaf Belabed igemmaḍ-agi, yenna-d fell-asen belli d ilemmasen yerna rekden, imi ur bɛiden ara ɣef wid n useggas iɛeddan, yewwḍen ɣer 55,88%. 

 Ulamma ur tgerrez ara liḥala n tmurt, maca, annect-a ur yegli ara s usubbu n watug n rrbeḥ. Azal n 674.831 n yinelmaden i yesɛeddan akayad-agi gar 16 d 20 yunyu iɛeddan, gar-asen 411.431 d wid yeqqaren deg tesnawit akked 263.400 d imsizwiren imunan. D asaka n tusnakt i yeṭṭfen taqacuct n umyezwar n yisakayen s watug n 78,61%. Iger-d diɣ uneɣlaf n usegmi tamawt ɣef watugen yennernan deg useggas-agi, gar-asen; win n yiɣerbazen n lɛesker i yewwḍen ɣer 99,40%, ma d tullas yeqqaren dinna wwint-d 100% ɣer tama n watug n yinelmaden imeɛdar yewwḍen ɣer 59,14%. 

 Am wakken diɣ i d-wwin yinelmaden yellan di lḥebs atug n 46,12%. Ad d-nesmekti kan, belli inelmaden-agi i yesɛan tazmilt n 10/20 neɣ ugar ad ruḥen deg wussan-agi ad jerden iman-nsen deg useggas amezwaru n tesdawit. 
  Gh. A. 

  
 Ass-nni
n lḥedd, 8 deg unbir 2020, i d-yella usarag n umussnaw Dahmane Mazed s usentel
‘’ Tisuraf timenza n tfizikt s tutlayt taqbaylit’’. Yeḍra wayagi srid deg uẓeṭṭa
anmetti, asmel n facebook, n Tesdawit tamaziɣt n tuṛuft, s lmndad n Jeǧǧiga
Issad. Ma ɣef usarag s timmad-is, yenna-d Mass Mazed: ‘‘Asarag agi, yerzan
« Tisuraft timenza n tfizikt s tutlayt taqbaylit », yuli ɣef xemsa
yixfawen. 

 Deg
tizwara, mmesslayeɣ-d ɣef udlis-iw i d-yeffɣen ussan agi (Amawal n tfizikt
tatrart s tutlayt taqbaylit) ɣer Teẓrigin « Editions Universitaires
Européennes). Nniɣ-d i yimeɣriyen yellan di tmurt, d akken a-t-an, gar-aɣ agur
neɣ sin, ad d-iffeɣ di tmurt, i wid yebɣan ad t-id-aɣen dinna. 

 S deffir n tezwart, newwi-d awal ɣef umezruy n tfizikt, seg tallit n teglest ar tallit talemmast; tallit n taleslalit (Renaissance), tallit n leqrun (timida) n tifawin (siècle des lumières) d wamek i d-nessegra s tallit tamirant. Ideg i d-nudder taneflit tamaklalt n tlallit n tfizikt tatrat : tiẓriwin tifizikin titrarin : Timasseɣt tusligt (relativité restreinte); timasseɣt tamatut (relativité générale) d tfizikt takwanṭit (physique quantique)’’. Ma ɣef tussna n tfizikit, yenna-d: ‘’nesmekta-d amek i tettwafrak tussna n tfizikt d ticuḍaḍ d ifurken. 

 Yal afurk, d acu n temsal i yerza, gar-asen : Tafizikt n tanga taneggaḍt, Tafizikt tabelkamit, Tafizikt taɣisant; Tamikanikt tanyuṭunit, Tamikanikt tusliḍt, Tamikanikt tameɣẓant, Tamikanikt n wuzzilen, TaẓeɣladinamiktTasnagurt, Tagurfizikt, takusmulujit, Tajyufizikt d tussna n wakal; Takimit-tafizikt, tadrafizikt, Taliktṛunit d isegran, Tananutiknulujit;Tafizikt tamdeswalt, Tamsikda, Taliktṛamagniḍit, Tasnisla; Tafizikt taẓrayant, Tamikanikt takwanṭit d Tiẓri n yigran, Tafizikt t-tizleɣwa, Timmasseɣt tusligt &amp; Timmasseɣt tamatut;  Tasduklit (Unification), Tafizikt taddadant, Igzanen idasilen, Tarrayin tusnakin d Tarrayin tumḍinin, Tasnezgemt d tesnudemt, Ineglan n uselkim. 

 Deg yixf wis kraḍ, dhiɣ-d s kra n tektiwin yerzan tarrayin tisnagmanin (méthodes pédagogiques) d ikalan uselmed n tfizikt s teqbaylit deg yiswiṛen amenzu, alemmas, usnawi d usdawan. Syin ssawḍeɣ asarag i wakken ad d-ssdeɣ awal ɣef isuḍaf i ttwaliɣ ilaq ad ten-neḍfer ma d-yeḥdeṛ ad naru adlis, neɣ timsirin n tfizikt i yinelmaden d imeɣriyen s tutlayt taqbaylit. Aladɣa amek iwulem ad nesseqdec tasniremt tussnant tatwilant (Terminologie scientifique et technique)’’.   Ar taggara, yeebder-d kra n yisenfaṛen n tsuqilt n yidlisen, iḍrisen d imuhal imazrayen (ouvrages historiques) yellan d isulas iɣef tuli tfizikt ass-a. Yekfa usarag s usqerdec d tuttriwin n wid iḥedṛen, ssulin-t s uskasi amatu ɣef waṭas n temsal yerzan asentel is i d-yedha.

  Hocine
Moula 

  G.M  : Wid yellan beṛṛa n tmurt, iran ad aɣen
adlis agi, s ssuma taddayant, zemren ad as-arun (<a href="/cdn-cgi/l/email-protection#4a2e272b302f2e7f7d0a2d272b232664292527"><span class="__cf_email__" data-cfemail="61050c001b0405545621060c00080d4f020e0c">[email protected]</span></a>) ad as-fken kan tansa-nsen i wakken ad
asen-t-id-yazen. 

  
 Seld mi tekfa tsemhuyt n uɛumu, uɣalen yiɛewwamen d yimerrayen s ixxamen-nsen, ggrant-d teftisin n Bgayet akken ma llant deg yiwen n waddad i ur yebɣi ad iwali uɣerman i iḥemmlen aɣir-is.

 Sanda ma tmuqleḍ, sanda ma tegreḍ asurif, ad ak-d-temlil tculliḍt, taqerɛunt, neɣ d tabewwaḍt ɣef yijdi. Ulamma llan kra n yinebgawen d yiḥewwasen i d-yelhan d tɣawsiwin-nsen mi ččan neɣ mi kfan tirza, maca tuget seg-sent walan tiftisin-nni d agudu i uḍegger n wayen i d-yewwi Rebbi. Dɣa, mi d-teḥḍer tinna n « Qlilit wid ibennun, wid-n ara ihudden ɛummen », d tugna yesḥissifen i yeččuren ayendin d tiftisin, amedya deg Suq Letnin, Melbu, Aweqqas, Ticci d waṭas-nniḍen. « Ussan iɛeddan mi akken i d-yekcem lexrif, rziɣ-d ɣer Ticci akken ad ɛumeɣ, maca daɣen ad dawiɣ acku aṭas i yi-iwessan i uɛumu di lawan-a. D acu, ayen i yi-yesḥassfen d agudu-nni i d-mmlaleɣ deg ubrid-iw, i iɛemren akk liḥala », i aɣ-d-yenna yiwen seg umalu n Bgayet. Si tama n yimḍebbren n tɣiwanin, zgan ttɛawaden-d d akken d ccɣel n uɣerman waya, i yewwi-d ad yili d aɣarim send kullec, imi ur tezmireḍ ad d-tɛusseḍ akk medden deg unebdu. Ulamma llan ɛerḍen akked yimezdaɣ ad sizedgen tiftisin yal mi ara d-yettaẓ yunyu, maca yettuɣal-d kullec mi ara tekfu tsemhuyt yeḥman. « Nekk ttwaliɣ, ilaq usaḍuf akken ad yeg umdan azal i twennaḍt. Lemmer tettili-d leɣrama ɣef win ara iḍeggren ahicur deg wanda ur ilaq, tili yeḍra-d kra n useggem », d awal n yiwet n teḥdayt i iqeddcen deg wallus (recyclage) n uplastik.

  M. K. 

  
 Seg wakken di tmurt n leqbayel εziz wakal, armi aṭas n temsal i iḍerrun, gar yimdanen, armi menγen ula d irgazen γef tlisa, dγa ula d Ccix Muḥend iqubel aṭas n ddεawi yecban-aya degmi i as-yeqqar:
  «La ttnaγen medden γef tmurt
  Ur iẓri ḥedd wi tt-ilan
  Nekni nettalas deg-s ala lqut
  Netta bab-is d sselṭan
  I nekni tegguni lmut
  Leqrar-nneγ d iẓekwan».
  Qqaren, yiwen wass, sin yimdanen, llan d lğiran, yiwen seg-sen d ṭṭameε, iγil ad izdeγ lebda di ddunit, ad yeğğ lğaṛ-is ad iγfel, ad iẓẓiẓ talast ad d-iḥeṛ cwiṭ n wakal. Lğaṛ-is, d uḥdiq. Ifaq maca yessusem. Ṭṭameε, yugi ad yeṛwu, simmal irennu iẓaẓay di tlisa armi yessaweḍ azal n xemsa lmitrat s teγzi deg yiger. Yiwen wass, lğar-is uḥdiq, yeddem-d yeččuṛ tacekkart uqenṭar s wakal, iccud-itt yeğğa-tt. Yessawel-as, yeffeγ-d ṭṭameε, yenna-as i wuḥdiq: “Anεam a lğar”. 
  Lğar uḥdiq: “Bγiγ kan ad ak-ḍelbeγ ad iyi-tεiwneḍ. 
  -Ulac uγilif ad ak-εiwneγ, d acu tebγiḍ? 
  -Ad i yi-tawiḍ tacekkart-inna n wakal s axxam, nekk aql-i uγeγ-tent deg 
  uzagur-iw. Iruḥ lğar-nni ṭṭameε, ittaεraḍ ad tt-yerfed, ur izmir. “Awah ay aḥbib wagi d awezγi, lukan s-zmireγ mačči d aγilif”, I as-yenna. Yuγal yenna-as wuḥdiq-nni: “Annaγ a lğar ameεzuz, yiwet n tcekkart n wakal ur as-tezmireḍ ara! Tekkreḍ i xemsa n lmitrat s teγzi s tehri”. Yenṭeq ṭṭameε: “Semmeḥ-iyi a lğar i wudem n Ṛebbi.
   Yahia Yanes 

  
 Ulac win izemren ad yettu ayen sɛeddan ilindi yinelmaden n tɣiwanin n Ayt Smaɛel d Tsexriwt deg tesnawit-nsen n “Maɛuc Idris”.

 Nezmer ad d-nini akraḍyur amezwaru ur t-ɣrin ara maḍi. Ayen sruḥen d ussan sendilindi d yilindi yewweḍ ahat ɣer 3 n wayyuren. Imir-nni, wa yessuter tuɣalin mi t-id-sḥebsen seg tɣuri, wayeḍ yettnaraf ad itett, ad yesɛu amḍiq deg usečču n tesnawit. Caḍent lḥasun ssebbat i d-igan ugur-nni, armi d-yeḍḥa d asergel ameqqran i yinelmaden. Yuɣ-itent useɛdi ɣef umcum, imi ula d tidukkla n yibabaten n warrac ur d-texdim acemma. D ayen i d-yesmektayen dɣa ayen iḍerrun ussan-a deg tesnawit tamaynut n “Ayt Smaɛel”, imi inelmaden tetteddu ahat i 15 n wussan ur ɣrin. D acu kan ugur n tikkelt-a mačči sɣur yinelmaden i d-yekka, maca d sandika n Cnapeste n Bgayet i yellan deffir waya. Deg yiwen n wulɣu i d-yessufeɣ, iger tiɣri i yakk wid i t-yeṭṭafaren ad gen tagant, ad ḥebsen leqraya alama i d-terra tmehla n usegmi n Bgayet i tsutriwin-nsen. Seg tama n yinelmaden, yezmer tazwara n wussan-nni, llan wid iwumi yehwa lḥal, ɣas ulamma qrib ad d-awḍen yimuras n tegrest. Meɛna, simmal tettzid tagant, simmal yettekcam-iten unezgum imi ẓran sruḥen aṭas seg wahil-nsen. « Asmi tebda tagant i aɣ-yesḥebsen taɣuri ur cliɛeɣ ara. Nniɣ ad nesgunfu meqqar, imi ɣilleɣ ur tettɛedday 3 n wussan. Maca, uɣaleɣ ttqellqeɣ mi tugi ad teḥbes, ḥareɣ ad uɣaleɣ ɣer temsirin, acku ulac wid yenṭerren amek nenṭer nekni s wid yeqqaren ». I aɣ-d-yenna yiwen n unelmad seg tesnawit n “Ayt Smaɛel”. D ayen yesḥissifen s waṭas, imi tazwara, llan kra n wuguren deg tesnawit n “Ayt Smaɛel”, ma d tura mi d-terfed ixef-is, tuɣal-d tesɛa ttawilat, teḍḥa-d tagant ad teṭṭef amkan, ad tesruḥ i warrac ussan deg tɣuri-nsen, ad asen-twexxer ula d ikayaden i niqal ad mmaggen ass n 10 deg wayyur-a n duǧember.

  Kaisa Khalifi 

  
 Waqil mazal asaru-nni n yimenɣi d usemres n yiɣil deg tesdawiyin n tmurt yettkemmil. Mbeɛd acḥal d abaxix yeḍran ussan-a yezrin d wayen i d-ssegran, d wayen akk iḍerrun deg yiseggasen iɛeddan. Asexdem n yiɣil yessaweḍ ad ɣlint terwiḥin, seld tamettant n yilemẓi-nni deg tnezduɣt tasdawant deg tmanaɣt, akken daɣ i iruḥ d asfel yiwen usdawan seg tmurt n Zimbabwé. 

 Deg tesdawit n Wehran, ass n aram yezrin, medlent tewwura n tesga n tutlayin sɣur Tiddukkla tamatut n yinelmaden izzayriyen, ssebba n waya, d imenɣi i d-yellan gar yiwen unelmad d uselmad-is deg ugezdu n tutlayt taglizit. Ma d timental n yimenɣi-a, yeɛreḍ unelmad-nni daxel n tzeqqa n ukayad ad d-yeddem azmam, ɣas yeẓra d ayen yeffɣen i usaḍuf, d ayen i yeǧǧan aselmad ad as-yekkes tifert n ukayad, dɣa tiririt tella-d s yiɣil d tyita sɣur anelmad-nni ur neqbil ara ṛṛay-a. 

 Ayen yessewhamen deg taluft-a, d anelmad-nni i iruḥen sakkin yessers acetki ɣur Tiddukkla tamatut n yinelmaden izzayriyen, d ayen i ten-yeǧǧan ad medlen tiwwurra n tesga-a i sin n wussan. Annect-a, yegla-d s yiwen n ugraw meqqren azekka-nni, anda i d-mlalen yiselmaden merra n ugezdu d unemhal n tesdawit d kra n yiɛeggalen seg tiddukkla n yinelmaden, ayagi akken ad d-afen tifrat i wugur-a. Ma d asteqsi i d-yettuɣalen dima; d acu-tent tmental i d-yessawaḍen imenɣiyen yettilin zik deg yiberdan ɣer daxel n tesdawit yettuneḥsaben d aɣbalu n tmussni u d adeg yesɛan iseɣ? D acu i d tifrat n wugur-agi ? *

<p style="text-align:right">   K. A. 

  
 Tberreḥ-d ussan-a kan tkebbanit tameqqrant Google d akken ur tesnuzuy sya d tasawent iseɣẓanen d wallalen isenselkamen i termist tacinwant Huawei, ḥaca iqeddicen n uɣbalu yeldin.Yella-d waya send rray i yeddem uselway n Marikan, Donald Trump, i ugdal ɣef termisin timarikanin asenzi n wallalen isenselkamen i kra n termisin tiberraniyin.Tamentilt n teɣtest-a, ɣef wawal n uselway n Marikan, d mi asen-tuɣal Huawei d « amihi » i tɣellist taɣelnawt, armi tt-gren deg wumuɣ aberkan. Dima ɣef wakken i d-nnan kra n yimḍebbren n tmurt n Marikan, iban-d cukkten tettɛassa-ten Huawei i lfayda n Pékin. Seg tama-s, tenna-d tkebbanit tacinwant, ayen akka tga Washington mgal-is, ad yessefcel asnulfu i yerzan tasuta tis 5, am wakken ara yemdel tawwurt i waṭas n Yimarikanen ad farsen seg tetiknulujiyin tineggura deg umaḍal. Ilaq ad d-nini yessewhem uberreḥ-a n uselway Trump amaḍal s timmad, imi aṭas n tlufa i yellan deffir-s, am tegrawla n tnezzut. Ɣef wawal n kra n yimaslaḍen ɣef yisental-a isertanen, ssebba tidettit mi yejbed Google iman-is ur terzi taɣellist n Marikan, wanag tcudd ɣer tugdi n tmurt-a ad d-taweḍ ad tt-id-tɛaneḍ ccinwa, ad teṭṭef nettat tisura n tetiknulujit deg umaḍal-a. Abeɛda imi ma nemmeslay ɣef tsuta tis semmus (5G), a-t-an teskanay-d leɛjubat tmurt n Ccinwa. Yuɣ lḥal, ar tura yella Huawei deg 170 n tmura, yeṭṭef amḍiq wis sin n yismartfunen deg umaḍal. Ayen akka tga Google d tiyita tameqqrant i Huawei, ma neẓra belli ismartfunen-is d tfelwiyin-is leḥḥunt s unagraw Android, i d-tesbedd Google. Si tura, tettḥebbir-d termist-a Huawei tifrat i yiman-is, akken ur tettili ddaw leɛnaya n Marikan, daɣen ur ttenṭerrayen yimelyan n yiseqdacen-is imekdiyen deg umaḍal. Ula d awanek acinwa, ibeggen-d ibeddi-ines ɣer yidis n Huawei. Dɣa, tekkat Marikan ad tesseḥbes Ccinwa asenfar-is n lebni n uẓeṭṭa-s n tsuta tis 5. D ayen i izemren ad d-yeḍru, meskud aṭas n wallalen s wayes i d-txeddem, am tecriḥin (puces) d yisekkaren (iprusisuren), tella tettaɣ-iten-id si Marikan. Ma ɣef tedrimt, ayendin ara sruḥen yeqqadacen imarikanen, am Intel, AMD, Qualcomm, imi d imelyan n yidularen i llan ssekcamen-d sɣur Huawei.

  M. K. 

  
 Aṭas n lecɣal n tneflit i d-yettwaheggayen taggara-a deg tɣiwant n Amizur, i yeggugen s wazal n 25 n yikilumitren seg waɣir n Bgayet.

 Deg yal aḥric, ad iwali yiwen kra yettmagga, bedden-as s wudem yelhan yimḍebbren n tɣiwant-a. D ayen kan i suturen yimezdaɣ n yal tamnaḍt, imi anezgum-nsen i yellan gar yimezwura, d tilin n wallalen n tudert ilaqen i wakken ad izmiren ad qablen ussan n tudert tartar. Dɣa, deg uḥric n tneflit d uselhu n tudert n yimezdaɣ, yella-d umaynut yessecrahen i Taddart Tameqqrant, imi d tamnaḍt i yesɛeddan ayendin d iḥeyyaren seg uɣilif n waman, n tissit abeɛda, i tt-icewwlen acḥal d iseggasen, tugart tugart deg unebdu. Aya imi, ɣef wamek i d-iban, qdimen maḍi yiqadusen i asen-yessawaḍen aman s ixxamen-nsen, armi i d-bran i ssḍiḍ. Maca, ɣef leḥsab n teɣbalut-nneɣ i iqerben i tɣiwant-a iɣef nettmeslay, ur mazal ad iɛeṭṭel xilla wugur-a ad yefru, akken ad snuffsen akk yiɣermanen n taddart-a. Meskud asenfar yerzan aseggem n uẓeṭṭa n usiweḍ n waman yezdigen – wid n tissit – ad yebdu ussan-a i d-iteddun, neɣ deg yimalasen-a n sdat-neɣ ma iɛeṭṭel. I lmend n waya, tebda yakan iqeddicen-is termist i yettukellfen s ureqqeɛ, ɣef wakken i d-tenna daɣen teɣbalut-nneɣ, send mi tqeɛɛed iman-is deg wadeg ilaqen i useqleɛ n lecɣal imezwura. Yezmer send anebdu, ad ilin mden yiqeddicen. Yewwi-d ad d-nesmekti daɣen belli yettuɣal wazemz n usbedd n uẓeṭṭa aqbur n waman deg taddart-a ɣer useggas n 1999, ulamma yettwawi kan ɣer tlemmast n udrum. Wamma seg yimir-nni, d iɣermanen s timmad-nsen i ixeddmen tuqqna i yixxamen-nsen seg uqadus-nni, akken ufan ur akken iwulen. Ɣef waya ara yenfeɛ s tidet uẓeṭṭa-a amaynut akk imezdaɣ n tuddar timecṭaḥ n tama-a, am umedya n Teymunt, Targa n Wiran, Tizi n Wuccen akked tlemmast n Taddart Tameqqrant. Ma yellan d taɣbalut n beṭṭu n waman, ad d-tas seg tneḍḍaft (acaṭu) i d-yezgan deg Msala, ɣer tansiwin n wid akk i asen-yesran. 

  M. K. 

  
 Tewwi-d terbaεt n waddal n Kempo n tmurt n Lezzayer amḍiq wis kraḍ (03) deg tezrigt tis 16 n telɣuɣa n ddunit n tmurt n Sepenyul, i d-yellan seg 25 ar 27 seg waggur n yebrir 2019, anda i d(tḥella terbaεt taɣelnawt 50 n cciεat. Gar-asent, 11 n wuraɣ, 22 n cciεat n teẓruft d 17 n cciεat n udrenz, deg yiwet n temsizzelt anda ttekkant 33 n tmura n ddunit. Tikkelt-agi, turar terbaεt taɣelnawt s yilmeẓyen yesεan ddaw 21 n yiseggassen, yecban Malak Day Touba (19 n yesgassen), i d-yewwin snat (02) n cciεat n wuraɣ, deg taggayt n semi-Kempo d Full-Kempo. Sḥassfen aṭas yimḍebbren n terbaεt n yinaddalel seg maḥyaf yessemres unefray n yiwet n temlilit, i yekksen cciεa n wuraɣ i unaddal Fayçal Chennah. Tettekka tmurt n Lezzayer deg temsizzelt-agi s 19 n yinaddalen, s tlawin d yirgazen, deg taggayin yemgaraden n waddal n Kempo, anda qesden ad d-ḥellin amur ameqqran n cciεat deg talɣuɣa-agi, wa ad d-ilin deg yimeḍqan imezwura deg umyezwar n temsizzelt.

   Ali Zalouk 

  
 Tettuɣal-d Tefsut n yimaziɣen s lfuruḥ d tmeɣriwin yal mi ara d-tezzi. Ɣef teɣzi n mraw n wussan ineggura n yebrir, ttilin-d leqdicat idelsanen yemxalafen; tuget d wid i d-ssuddusent tddukkliwin tidelsanin. 20 yebrir, daɣen, d yiwen n wazemz i d-yettuɣalen s waktay-nniḍen, imi ass-nni i aɣ-yeǧǧa yiwen wudem n ccna d ssinima n teqbaylit zeddigen. Wagi d acennay Amroun Mhenni i tewwi tmettant deg wass n 20 yebrir 2012. Ɛemrun Mhenni, d anaẓur aqdim. 

 Ilul ass n 3 duǧember 1938 deg Buzgan. Seg temẓi-s i yebda ccna, mi akken iḥeffeḍ s wul tizlatin n Sliman Ɛazem. Uqbel ad tekker tegrawla n Lezzayer, iruḥ ɣer tmurt n Fransa, yekki di tfidiralit n FLN deg temdint n Marseille. Mi d-yuɣal ɣer tmurt seld tagrawla, yekcem ɣer rradyu, din i yexdem geddac n tceqqufin n umezgun akked wudmawen yettwassnnen deg umezgun n teqbaylit. Ma nuɣal-d ɣer ssinima, yekki deg waṭas n yisura yesɛan inumak lqayen n tmetti d wayen icudden ɣur-s, gar-asen Aḥlil aḥli, Axxam n Dda Meẓyan… Ma d ccna, ad naf gar tezlatin yettwassnen i d-yeǧǧa Mhenni Ɛemrun, ad d-nebder deg-sent Tettcekkireḍ-iyi-d jeddi-k, A jeǧǧiga. 

  Kh. A. 

  
 Ass-nni n lexmis yezrin, 29 deg waggur n meɣres 2018 ɣef 10h00 n ssbeḥ, tella-d temlilit taseklant tis sebɛa sɣur Mass Kacimi Samir deg Temkerḍit tagejdant n tɣuri taɣerfant n lwilaya n Tizi Uzzu. D timlilit yeddan ɣef teɣzi n snat sswayaɛ anda yemmeslay-d umaru akked uneggal yettarun s tutlayt n taɛrabt ɣef waṭas n temsal. D tanemhalt n yidles n lwilaya n Tizi Uzzu Massa Gouméziane Nabila i d-yellan ɣef lmendad n temlilit-agi taseklant, d nettat i d-yefkan awal n tazwara, sakin tefka-as aṣawaḍ i bab n usarag i d-imslayen s telqayt ɣef wungal azzayri, am wakken daɣen i d-yewwi awal ɣef umecwar-is ɣezzifen deg tira n wungalen. Mi yessuli asarag-agi-ines umaru d uneggal Samir Kacimi, iger-d tiɣri i yilmeẓyen ldɣa inelmaden yellan dinna, i wakken ad ɣren idlisen n yimura-nneɣ meqqren n tmurt, uqbel ad ɣren iberraniyen. Ma ɣer taggara maḍi n temlilit-agi yekfan lewhi n 12h00, yella-d deg-s wazal n 45 n ddqayeq n tririt ɣef yisteqsiyen n wid yellan dinna. Ad d-nesmekti belli, Mass Samir Kacimi d amaru n waṭas n wungalen s tutlayt n taɛrabt yecban; Ass ameggaz n lmut 2009, Aberreḥ s rrwaḥ 2010, Win yettargun 2012, tayri di lexrif immalen 2014…atg. Am wakken i ttusuqlen waṭas n wungal-is ɣer tutlayin tiberraniyin. Dɣa ungal “Tayri di lexrif immalen” yettusuqel ɣer tefransist s uzwel-agi “L’amour au tournant”, ma d ungal-nni “Win yettargun” yettusuqel ɣer teglizit d telmanit.

   Ghani Amazigh 

  
 Azekka n ttlata 19 yunyu 2018, ara tebdu temlilit tagraɣlant ara d-yilin d tajmilt i yiwet gar tgejda n tezlit taqbaylit. I lmend n usmekti n umulli wis 20 ɣef tmenɣiwt n umedyaz d ucennay neɣ anaẓur aqbayli amḥaddi Lwennas Matub.

 Thegga-d tesdawit Abderrhmane Mira n Bgayet yiwet n temlilit tussnant tagraɣlant, ara yeddun ɣef teɣzi n tlata wussan-agi: ttlata 19, larebɛa 20 akked lexmis 21 deg waggur n yunyu ideg nella. D timlilit ara d-yawin awal ɣef tudert neɣ tameddurt n Lwennas Matub, gar tnagiyin d temsal yerzan timeɣnest-ines ɣef tmagit d yidles amaziɣ akked yizerfan n umdan. Ad ilin daɣen yisaragen ɣef tmedyazt-is d yisefra-s, ama s tezrawin n unadi neɣ s tselḍin n yimusnawen n tmedyazt. Am wakken diɣ ara d-ilin yisaragen ɣef uẓawan akked ccna n uḥeddad n wawal-agi aqbayli, yefkan tudert-is d yiman-is d asfel ɣef tmurt n Leqbayel. D tasga n tutlayt d yidles n tmaziɣt akked tmezdayt n tsekliwin d tutlayin n tesdawit n Bgayet d idisan i d-yessuddsen temlilit-agi tameqqrant ara d-yilin deg tzeqqa n yisaragen n tesdawit Abderrhmane Mira n lwilaya n Bgayet, deg tesdawit yettwasnen s yisem n Abudaw. Yetturaǧu ad ḥedren timlilit-agi waṭas n yiselmaden, ad naf tuget deg-sen d iselmaden deg tesdawiyin n tmurt n Lezzayer, gar-asen Kamel Bouamara, Allaoua Rabhi, Mohammed Djellaoui, Mohand Akli Salhi, Saɛid Chemakh…atg. Llan daɣen yiselmaden n tesdawiyin n tmura tiberraniyin, gar-asen: Kamel Nait Zerrad, Tassadit Yacine, El Husscina Farhad…atg. Ma d iswi n temlilit-agi, ɣef wakken i t-id-nnan yimsuddsen-agi deg wulɣu-nni n temlilit-a, ad yili d asissen iwatan ɣef wayen akk i d-yefka d wayen i d-yeǧǧa Matub ama d tamedyazt, ama d aẓawan ama d isental iɣef yessefra akked talɣiwin swayes yessefra…atg. D tagnit ara d-yesddukklen imussnawen d yiselmaden d wid akk iḥemmlen Lwennas, d tagnit daɣen n tmussni d tussna, imi ad yili ubeddel n tmuɣliwin d tmussniwin ɣef urgaz-agi ameqqran. Tger-d Massa Lynda Ouatah, s yisem-is d taɣellayt n ugezdu n tmaziɣt n tesdawit-agi, tiɣri i yinelmaden d yimdanen iḥemmlen azamul n tezlit taqbayli Lewnas Matub i wakken ad d-rzun akk ɣef tezɣi n tlata wussan-agi, i wakken ad as-rren ula d nutni tajmilt, wa ad ḥedren timlilit-agi ara asen-d-yawin aṭas n tmussniwin yeffren deg umedyaz-acennay Matub.

  Adaoun Abdelghani 

  
 Deg wussan-agi kan yezrin, i d-tefka tneɣlaft n Usegmi aɣelnaw Massa Nouria Benghabrit, deg tansa (le site) n tneɣlaft-is leğrida n yikayaden unṣiben n taggara n useggas-agi aɣurbiz 2017 / 2018. Akayad n 5e akked wid n BEM ad d-ilin deg waggur n Ṛemḍan, ma d win n BAC ad d-yili deffir-s kan. Annect-agi yusa-d mebɛed mi temcawer tneɣlaft-agi akked d yinelmaden d yiselmaden ɣef wazemz n ukayad n BAC. Ineggura-a, fernen ad d-yili deffir waggur n Ṛemḍan. Ha-ten-in amek ara d-asen: akayad n taggara n uswir amenzu 5e, ad d-yili ass n larebɛa 23 deg waggur n maggu (23/05/2018). Ma d win n taggara n uswir n ulmud alemmas, yettwassnen s yisem n BEM, ad d-yili seg wass n letnayen 28 alamma d ass n larebɛa 30 seg waggur yunyu (28-29-30/05/2018). Ma d win n taggara n uswir n tsenawit neɣ ayen iwumi qqaren BAC, ad d-yili seg wass larebɛa 20 yunyu arma d ass letnayen 25 deg waggur n yunyu (20-21-23-24-25/06/2018). Ayen yerzan ikayaden n 5e akked BEM, akken i tent-id-summer tikkelt tamezwarut i qqimen, ur ibeddel ara wazemz-nsen. Ikayaden-agi deg sin yid-sen, ad ten-sɛeddin yinelmaden deg waggur n Remḍan, ma d akayad n BAC ad t-sɛeddin yinelmaden kra wussan kan deffir lɛid tameẓyant. Ad d-nesmekti kan, belli akayad n waddal ama d win BEM neɣ d win BAC, ad t-sεeddin yinelmaden deg yiɣerbazen-nsen am yiseggasen i iɛeddan. Akayad-a, ad d-yili gar talemmast n waggur n meɣres d tazwara n waggur n yebrir n useggas i d-iteddun. Ad nesmekti d akken akayad n taggara n uswir amenzu 5e n useggas aɣurbiz 2017/2018, ad t-sεeddin yinelmaden deg yiɣerbazen-nsen, mebla ma rzan ɣer yiɣerbazen-nniḍen, am wakken xedmen deg sin n yiseggasen-agi yezrin. 

  Gh. A. 

  
 Lebni n 76 n yidigan n tenzuyt, d yiwen gar yisenfar i seg-i d-tesfaydi tɣiwant n Lemɛatqa yettujerden deg wahil n uselway n tmurt, yeɛnan lebni n 100 n yidigan n tenzuyt di yal Taɣiwant. Yella-d usenfar- i uxlaq n yimeḍqan n lxedma anda ara d-sfaydin yilmeẓyen n temḍiqt-agi yenḥafen deg unegmu n yal aḥri. Maca, ar ass-a, urɛad ttunefken yidigan-agi, ɣas ma ugar n 4 n yiseggasen segmi kfan s lexedm. D ayen i d-yessekkren lɣiḍ meqqren ɣer yilmeẓyen yessersen i karamen-nsen i wakken ad ten-id-isaḥ udigan ideg ara xedmen. Idigan-agi n tenzuyt, ha-ten-an deg yir liḥala imi ur ttwesmersen ara. Dɣa, tiɣri n yilmeẓyen n tɣiwant n Lemɛatqa i yemḍebbren, teɛna temsalt-agi n ufraq n yidigan i lfayda n yimezdaɣ.

  Ali Zalouk 

  
 Am yal aseggas segmi i d-tennulfa, tella-d deg wussan n 18, 19, 20 d 21 deg wayyur-a n yebrir, deg temdint n Tubiret, taɣiwant n Leqser, teẓrigt tis tlata n tfaska n tmedyazt tamaziɣt, d tajmilt i wid yeɣlin deg tefsutin n 1980 d 2001. Tafaska-a, ɣef wamek i d-nnan kra n wid i as-iḥeḍren, temmug akken ilaq seg yal tamiwin, ama n usnubget, n llhu neɣ n wayen-nniḍen. Ladɣa imi leqdic-is sdukklent fell-as afus ugar n kraḍet n tdukkliwin-a, gar-asent: Amaziɣ, Tafat d Talwit. D ayen dɣa i yeǧǧan taɛkemt n uheggi-ines ad tifsus, i yeǧǧan daɣen wid yerzan ɣer dinna, ad d-uɣalen s ixxamen-nsen s ucmummeḥ n wudem, imi asen-hwan wakuden i sɛeddan deg-s. Ma nuɣal-d ɣer wahil i d-yellan deg teɣzi n rebɛa n wussan n ttiɛad-a adelsan, ad d-nebder tazwara timsizzelt n tmedyazt ideg kkin 63 n yimedyazen, gar-asen 13 n tlawin, d tmenna n yisefra n berra temsizzelt i d-yettwawin sɣur kra n yimedyazen-nniḍen. Asenz n yidlisen s ubuddu, yella-d daɣen, anda fursen yimeskaren tagnit, tuget seg-sen d imedyazen, sersen-d ayen i d-ssufɣen di tewriqin i win yebɣan ad yaɣ, ad iɣer ayen uran. Ula d aḥewwes ur yettwazgel deg wahil-nni, imi d-tella tirzi ɣer Tkejda, amekkan acebḥan yettwassnen di Tubiret. Ma deg yiḍ, tettwaxdem tmeɣra n ccna sɣur ucennay Kamal Cennan. Ass aneggaru n tfaska, ttwaberrḥen-d yigemmaḍ n temsizzelt i d-tefka tseqqamut n yinzurfa, gar-asen amedyaz Mebarek Gamar, ttwaferqen 15 n warrazen: 5 i wid i d-yufraren, 10 nniḍen, ttunefken i usebɣes. Arraz amezwaru yewwi-t Ǧilali Fawzi, arraz wis sin isaḥ-d i Ṭaher Arezqi, arraz wis kraḍ yettunefk i umedyaz Belqasem Siqadir, atg.

  Kaissa Khalifi 

  
 Tahanout d yiwet gar 23 n tuddar n tɣiwant n Ait Aissa Mimoun, i d-yezgan deg ugafa n tɣiwant-agi u deg ugafa n lwilaya n Tizi Uzzu, tebԑed ɣef Useqqamu aɣerfan aɣiwan yellan deg Lebḍaḥi s wazal n 10 km. Ttidiren yimezdaɣ-is iseggasen-agi ineggura deg ukukru d tugdi, ladɣa deg tallit n ccetwa. Imi simmal ṭerdiqen yinessisen n waman, simmal yettseyyix wakal. Dɣa deg kra wussan kan iɛeddan, glan waman i d-yewwten s waṭas s yiwen usyax meqqren, i d-yellan deg umḍiq iwumi qqaren Tizi Tkharoubt, yellan tama n ubrid ameqqran n tɣiwant n Ait Aissa Mimoun. Yegla-d usyax-agi s uɣelluy n yiwet n teslent tameqqrant, i iḥebsen tikli n tkerrusin deg ubrid-agi ɣef teɣzi n yiwen wass. Acu kan, ur d-yegli ara s txeṣṣarin ama deg terwiḥin, ama deg tkerrusin, imi tasebḥit n wass i d-teɣli, ɣef lewhi n lxemsa n ssbeḥ. Annect-agi, yekka-d seg yir asewseɛ n ubrid aɣiwan, yeqqnen gar Lekhali akked Ighil Bouchene. Ma dayen yessewhamen deg temsalt-agi, d akken ur d-giren ara yimḍebbren n tɣiwant afus-nsen deg temsalt-agi n usyax n wakal i d-yettilin di tɣiwant. Mazal ar tura kra n yimukan tama n ubrid-agi aɣiwan, i izemren ad d-seyxen deg wussan i d-iteddun. Am wakken daɣen i yella yiwen wuẓru nnig n ubrid-agi aɣiwan deg umḍiq n Targa Lqahwa, sdat kan cwiṭ n taddart-agi, yesserhab imsebriden yettawin abrid-agi yal ass. Imi ẓran belli yeɣli-d yiwen-nniḍen deg useggas iɛeddan, ugaden ad d-yernu wagi ibedden kan ɣef ssebba. Imsebriden yettɛeddayen syin-a tasebḥit n wass, tuɣalen-d tameddit-is, senharen s lxuf meqqren, ladɣa deg wussan n ugeffur iǧehden. Ɣef wannect-a, gren tiɣri deg wid teɛna temsalt, i wakken ad lhun s taluft-agi, uqbel ad d-ḍrunt twaɣiyin.

  A. Abdelghani 

  
 S leḥzen meqqren i nemmuger lmut n yiwen gar wudmawen imagdayen i yettnaɣen ɣef yizerfan n umdan, d yiwen yettallen imeɣban d wid terra tmetti ɣer rrif. D yiwen seg wigad yebɣan ad beddlen udem i tsertit ɣer ubrid n tidet d win n ṣṣwab. 

 Ahat ad ilin wid ur t-nessin ara deg unnar aserti, imi yettnaḍaḥ di tsusmi. Wagi d Ḥamid Ferḥi, d asmideg, d amasay deg Umussu amagday inmetti (MDS), i yewwḍen leɛfu n Rebbi imalas-a. Ayen i yernan lɣiḍ di tmettant-is, d akken yuḍen kra n wussan uqbel ad yemmet, izad fell-as waṭṭan deg yiwen yiḍ, dɣa wwin-t s lɛejlan ɣer sbiṭar n Bni Messus di tmanaɣt, maca ayen yessewhamen, nnan-as-d ulamek ara tkecmeḍ imi ččurent texxamin. 

 Ayen i t-yeǧǧan ad yessezri iḍ-nni deg ugnir ɣef ukersi, yesbur yiwet n tḥayekt. Ahat d yiwet seg tmental yesɛejlen ussan-is, armi yewweḍ s anda ara naweḍ ass-nni n 5 deg furar. Ḥamid Ferḥi, yettekki deg waṭas n tmesbaniyin d yibeddiyen i d-yettilin mgal wid yettɛeddayen di ccreɛ deg lbaṭel. 

 D amedya-nniḍen n yir udem n ssbiṭarat n tmurt-nneɣ, d tewtilin yuɛren i ttafen din yimuḍan d ustehzi meqqren ur nesɛi tilas i swayes leḥḥun yixeddamen. Maca asteqsi ur nufi ara tiririt, ayɣer imasayen n tmurt, ttazzalen yal tikkelt ɣer tmura ideg tujjya telḥa u tuẓa isurifen meqqren akken ad dawin din? Ar melmi ara kemmlent tɣawsiwin-a d yir aselḥu n tsudwin d ustehzi deg yal taɣult? Ar melmi ara d-yili umuqel s tiṭ n lḥeq ɣer yimdanen yettruḥun d iseflan ur uklalen? Sya ar yimir, ad as-nessirem talwit d tmella i Mass Ḥamid Ferḥi.

<p style="text-align:right">  K. A. 

  
 Ageffur aneggaru d udfel i d-yeɣlin s ṭṭaqa deg waɣir n Bgayet, glan-d s waṭas n txessar d wuguren i yimezdaɣ. Ɣef wakken i d-yewwi Uḥuddu aɣarim (Protection civile) n Bgayet, deg wulɣu i aɣ-d-yewwḍen, ugar n semmus n yiberdan i imedlen deg sin n wussan-nni ideg yettwaɣ lḥal maḍi. Amedya n udrar n Yicellaḍen, ideg teḥbes tikli deg ubrid aɣelnaw wis 26A. Snat n tnilliwin n Leqser ttwamedlent daɣen ɣef ssebba n ufiḍi n Wasif Asemmam (Sumam), armi d abrid aɣelnaw wis 75 i d-imugren d asellak wid iḥeslen. Ijerred daɣen Uḥuddu aɣarim aṭas n tuffɣiwin i ferru n yiɣilifen d usellek n medden. Gar-asent, ad d-nebder, tuffɣa ɣer Melbu, ɣer Termist ICOTAL n Bgayet d Saket, mbeɛd aggelgel n waman. Yettwajerred daɣen usellek n temrawt n tfunasin i iḥeslen deg wasif, tamnaḍt n Rmila, akked tukksa n yiwet n ṭṭejra d tameqqrant, i d-yeɣlin ɣef uɣlad deg Leqser. Ad d-nesmekti d akken llant-d ula d kra n usyax n wakal, abeɛda deg Leflay, Tiban, d Bulimat.

  M. K. 

  
 D tiddukkla “Itri adelsan n Uqbu”, ara d-isuddsen timlilit tis mraw d snat (12) n tfaska taɣelnawt n tmedyazt tamaziɣt n Ṣummam, ara d-yilin seg 27 alamma d 30 deg duğember 2018.

 I lmend n waya, tger-d tiɣri i wid yettfeṣilen awal i wakken ad jerden iman-nsen deg temsizzelt-agi n tmedyazt. Ad tili deg Uxxam n yilmeẓyen Abderreḥman Fares n temdint n Uqbu, deg lwilaya n Bgayet. Timlilit-agi, ad tt-gen d tajmilt i tmedyazt tameqrant Nadya Bennaɛmer. Ma d wid neɣ tid yebɣan ad ttekkin deg tfaska-agi-agi n tmedyazt deg tezrigt-is tis 12, ilaq fell-asen ad aznen 3 n yisefra-nsen, yettwarun s ttawil n uselkim, s tutlayt n tmaziɣt, yerna s usekkil alatini. Isefra-agi swayes ara ttekkin deg-s, ur ilaq ara ad ilin ttekkan yis-sen deg temsizzliyin-nniḍen n tmedyazt. Ass aneggaru ideg ara sersen isefra-nsen, wid yebɣan ad ttekkin, ad yili ass n 30 seg waggur n unbir 2018. Ad tili tuzna n yisefra ɣer tansa-agi taliktrunit: <a class="__cf_email__" data-cfemail="1e6a7f737b7a677f646a2c2e2f265e79737f7772307d7173" href="/cdn-cgi/l/email-protection">[email protected]</a> , acu kan ur ilaq ad iseddu usizwer isem-is neɣ uṭṭun n usiwel-is deg yisefra-agi ara yazen. Ma i wugar n yisalan ssiwlet ɣer wuṭṭun-agi: 034 33 45 78 neɣ 0775 54 57 76. D tiɣri i yiḥeddaden n wawal, ama d amedyaz ama d tamedyazt, neɣ d win yettewzanen awal deg usefru-s, yessefk kan ad yili yiles-is d amaziɣ daya. D timsizzelt ara yesqerdcen tamedyazt tamaziɣt s tantaliwin-is yemgaraden: taqbaylit, tacenwit, tamahaqt…atg. Annect-agi imi d tafaska taɣelnawt n tmedyazt tamaziɣt, i d-yesddukklen imedyazen imaziɣen s umata. Yetturaǧu ad yili wahil n tfaska-agi d anesbaɣur: Gar isaragen ɣef tmedyazt, timsikniyin yemxalafen, asenzi n yidlisen s yibuddan, ladɣa, wid n tmedyazt. Rnu ɣer temsizzelt-agi n tmedyazt, ad tili diɣ tmenna n yisefra berra n temsizzelt…atg. D ttiɛad adelsan yuɣen aẓar deg lwilaya n Bgayet, yefka afud i tmedyazt tamaziɣt, imi yettuneḥsab d aɣerbaz n tmedyazt, acḥal d amedyaz i d-yeffɣen syin. Asiher-agi, ara yeddun ɣef teɣzi n rebɛa wussan, ad yebdu s wudem unṣib ass n 27 duǧember 2018 s tulya tunṣibt d temlilit d yimedyazen. Ma d ass aneggaru n temlilit-agi, ad yili ass n 30 deg duğember 2018, anda ara d-tili tukci n yigerdasen n usebɣes i wid yettekkin deg temlilit-agi tis mraw d sin, am wakken daɣen ara fken arrazen i wid ara d-yufraren. Ad d-nesmekti kan belli tiddukkla-agi “Itri adelsan n Uqbu”, tebda leqdicat-is s wudem unsib ass n 2 deg meɣres 1976. Ma d tafaska-agi, tebda deg useggas n 2005, yal aseggas yettili-d deg-s umaynut.

  Kraḍ n warrazen   i temsizzelt-agi tis 12 

 Tazrigt-agi tis 12 n temsizzelt n tmedyazt tamaziɣt n Ṣummam, ad tefk 4 n warrazen i setta n yimedyazen ara d-yufraren deg snat n tewsatin n temedyazt: Tamensayt (taqburt) akked tmirant (tamaynut). Acu kan d arrazen imzumal (symbolique) kan imi iswi n temlilit-agi mačči d arraz, d asnerni n tmedyazt taqbaylit, ɣef leḥsab n yiεeggalen n tddukkla-a tadelsant. Di tmedyazt tamirant, ad ilin sin warrazen i tlata n yimedyazen imenza ara d-yifriren: Bab n umḍiq amenzu, ad as-d-suffɣen ammud n tmedyazt weḥd-s. Ma d bab n umḍiq wis sin d wis tlata, ad asen-d-suffɣen yiwen wammud ara d-ijemlen isefra n sin-agi imedyazen. Ma di tmedyazt tamensayt, ad yili yiwen kan warraz, ara yilin d ammud n tmedyazt i tlata n yimedyazen ara d-yifriren deg umyezwar deg ṣṣenf-agi n tmedyazt. D adlis, ara d-ijemlen isefra n umedyaz ara yawin amḍiq amezwaru d win n umḍiq wis sin akked bab n umkan wis tlata. Annect-agi, yuɣal ɣer lexṣaṣ n tedrimt n tddukkla-agi, ɣef wakken i t-id-nnan yiɛeggalen-is.

  Gh. A. 

  
 Segmi kan i yuzzel wawal deg uzetta n FB γef tedyant yerzan aselmed n tmaziγt, anda iɛeggalen n tejmaɛt taγerfant taγelnawt gguman ad ddun deg wawal n ukabar n yixeddamen anda yessuter d akken tamaziγt ad tettuselmed di twilayin imerra yerna mebla ma xtaren-tt yinelmaden.

 D ayen yesserfan mačči d kra isdawayen ukkud yinelmaden ama n tesnawiyin neγ n yiγerbazen ilemmasen. D timesbaniyin i inedhen di yal tamnadt, iberdan ɛemren, iγerbazen xlan, tiseddawiyin ikcem-itent uhetwir. S ya γer da, ad nsel d akken iγallen n laman ur fkin ara ttriḥ i wid ara yelḥun, maca mebla ma yella-d kra n lḥers. D acu kan, Tubiret, yiwet seg twilayin yettilin di ttiɛad, tezga tettxellis tabzert ugar n tiyad. Acimi ? Mi kkren yinelmaden n tesdawit Akli Mohand Oulhadj i wakken ad xedmen tamesbanit ass n letnayen yezrin, zzin-d yiγallen n laman i tesdawit, ur gin ara abrid n tuffγa i yinelmaden i wakken ad lḥun deg temdint. Yekker lhem d ameqqran, tiyita si yal tama : isdawayen s yizra d twedcin, imsulta s llakrimujan. Ayen yekka wass, lhem ur yeḥbis. Azekka-nni, tella-d tikli, mebla lexsara neγ taruẓi, ddan deg waṭas yid-sen. D acu kan, akken kan i d-uγalen yimesbaniyen γer tesdawit, mmuggren-ten kra n yiɛeggalen n tuddsa n yisdawayen s yiwet n tewlaft n uselway Boumediène. D ayen yesserfan imesbaniyen, i yekksen tteswira-a. Dγa din i yendeh umennuγ almi llan ddeqs n yimejraḥ. Ass n larebɛa, imi yuzzel wawal belli d wid ur neqqar ara deg tesdawit i d-yusan d imɛiwan i wid yellan mgal tamaziγt, aṭas n yilmeẓyen i d-ikecmen Tubiret deg yiwet n tikli tameqqrant, anda i tella ula d taruẓi, almi wwḍen ula γer yiwen n uγaram i cukken deg-s i llan wid yewwten isdawayen imesbaniyen. Da, d abrid n cwal gar sin n yigduden : Leqbayel d wid ur nettmeslay tamaziγt. Maca, acu yessawḍen tamsalt n uselmed n tmaziγt γer gar yimdanen ? Taluft iwulem kan ad tezdi adabu d yimdanen yettnaγen γef tutlayt-a, mebla ma yella-d yimenγi gar yigduden. Atas n yimdanen ass-a i yessawalen γer lehna, γer lemḥadra, imi times ma tecɛel gar yimdanen d tiwaγiwin kan ara d-tesseggri. I wakken ur yettnerni ara lhem, tanmehla n tesdawit teṭṭef rray n umdal n tewwura n tesdawit, ahat ad yeffeγ reffu isdawiyen, mi akken aṭas n yimdanen ttnadin tifrat i taluft.

  M. Smail 

  
 Tetthegi-d Tddukkla tadelsant Amgud n tɣiwant n Draɛ Lmizan, s lemɛawna n tesbeddit Matub Lwennas, tazrigt tis 11 n warraz Matub Lwennas mgal tatut. Ad yettunefk warraz-agi, lexmis-agi sdat-nneɣ 11 tuber 2018 deg temkerḍit n tɣiwant n Draɛ Lmizan. Afran n wazemz-agi n 11 tuber, yeqqen ɣer usmekti wis 30, ɣef wasmi wten yiǧadermiyen aɣewway amaziɣ s rrṣaṣ, deg Ɛin Lḥemmam (Micli zik), ɣef wakken i t-id-yenna Mass Karim Larbi, aselway n tddukkla Amgud. Yetturaǧu, ad d-yili deg tesfugla ufraq n warraz-agi ara yettunefken i yiwudam n yidles, yecnan imedyazen, imura, icennayen…atg. Am wakken daɣen yetturaǧu, ad ilint temsikniyin n umecwar i d-tewwi tddukkla-a Amgud, d umecwar akked kra n tewlafin n unaẓur Lwennas Matub. Ad ilint diɣ tnagiyin d umeslay s telqey ɣef ucennay-agi yuran isem-is deg umezruy amaziɣ. Am yal aseggas, mi ara ferqen arrazen-agi, wid mazal ddren, d nutni s timmad-nsen i t-yettawin, ma d wid yemmuten, d iɛeggalen n twaculin-nsen iwumi i ten-ttakken. Ad yessali leqdic-a s ufraq n warrazen i yiwudam ara d-yufraren deg umsizwer, d wid mucaɛen, gar-asen acennay Slimane Azem i lmend n tesmiḍent ɣef tlalit-is. Ali Yeḥya Abdennur akked Newara, ad ilin d inebggawen n yiseɣ d lḥerma. Am wakken daɣen ara asen-yettunefk warraz-agi. Rnu ɣer wid ara d-yiffriren deg umyezwar n warraz-agi, deg waṭas n yiḥricen yecban ; aẓawan, tasekla, tamedyazt…atg. Ad d-nesmekti imsizwren n tezrigt tis mraw, wigi d Mass Acab Remḍan, Anemhal n tezrigin Acab, Mass Usalem Muḥend Weɛmer, d aselmad n tdamsa , d ameɣnas diɣ akked Massa Linda Wataḥ d taɣellayt n ugezdu n tutlayt d yidles amaziɣ n Bgayet. Ɣer taggara, ad nini belli arraz-agi Matub Lwennas mgal tatut, yennulfa-d i tikkelt tamezwarut deg useggas n 2007, sɣur tiddukkla-agi Amgud i ttakken yal aseggas i yimeɣnasen d wid ixeddmen ɣef tmaziɣt d yidles-is s umata. Matub Lwennas, yettwanɣa ass n 25 yunyu 1998 deg Tala Bunan, deg ubrid-is ɣer Wat Dwala, di leɛmer-is ala 42 n yiseggasen.

  Adaoun Abdelghani 

  
 <span style="text-decoration: underline;"> Isufa </span>r

 – 250g n lfarina

 – 205g n uwren 

 areqqaq

 – 1 n tcelwiḍt n yiɣes n lkuca

 – Lmelḥ

 – 250 g n uksum 

 yeẓdan

 – 2 n tezrudeyyatin

 – 1 n tebselt

 – 2 n tdeggar n 

 ticcert

 – 1 n tbewwaḍt n ṭumaṭic yeẓdan

 – 1 n tɣenjawt n lqahwa n lkemmun

 – Zzit neɣ smen

 <span style="text-decoration: underline;"> Aheggi </span>

 Sxelḍet iɣes n lkuca s ciṭ n waman yemmuzeɣlen, tanfem-as ad yefsi. Daxel n tbaqit, sxelḍet lfarina, awren, lmelḥ akked yiɣes-nni alamma yuɣal d arekti. Gget-t ciṭ, tanfem-as ad yali. Qqlut-d lebsel s zzit neɣ s smen, syin ternum-as aksum yeẓdan, ticcert, zrudiya d ṭumaṭic. Qqlut-t-id 5’. Melmi yuli urekti-nni, xedmet takurin s urekti, seḥmut lmeqli, meslet-tent daxel-is, terrem-asent lmarqa-nni, syin teddlem-t s wudem-nniḍen. Sewwem-tent s tmes taḥmayant. 

  Daya 

  
 Gar tɣiwanin timenza deg lɣella n uzemmur deg ugerzu n Tizi-Uzzu, ad naf taɣiwant n Lemɛatqa, yesɛan ugar n 3000 n ihikṭaren n wakal ideg yella uzemmur, i d-yeggaren azal n 60 000 n yiqenṭaren n uzemmur deg useggas. Ma neserwes gar sin yiseggasen iɛeddan, ad naf d akken aseggas-agi, tennerna s waṭas lɣella n uzemmur deg temḍiqt-agi n leqbayel. D ayen i d-yenna imeḍebber amezwaru n srabes n tfellaḥt n dayra n Lemɛatqa, Mass Mezyani :  »Anerni n lɣella, yusa-d deg tazwara imi ur telli ara lɣella deg useggas iɛeddan, dɣa aseggas-agi tella. Rnu ɣef waya, leqdicat n uwelleh, d useɛlem ɣef ilugan igerrzen deg tfellaḥt n uzemmur, ama dayen yeɛnan afras d lemḥadra n tejra ». Aḥric n lɣella n uzemmur, d aḥric agejdan deg temḍiqt-agi n Leqbayel, yettwaḥsab d tallelt n tedrimt i kra n twaculin , dɣa aḥric-agi, yesɛa assaɣ adelsan d wuden adamsan, dayen icudden ɣer wansayen n Leqbayel. Tesɛa dayra n Lemɛatqa ugar n 50 n tesyar n uzemmur, d amḍan ad d-iwekkden s wazal yesɛa uḥric-agi deg tdamsa n dayra-agi, ladɣa ma ad naf ilemezyen, raṭlen-d tadrimt i usefti deg waḥric-agi.

  Ali Zalouk 

  
 Macahu tellem cahu, Ṛebbi ad tt-iselhu, ad tt-iɣzif annect n usaru. Yettwessi umɣar mmi-s: “A mmi, ɣur-k ad d-tegneḍ siwa ma ɣef leḥrir, taduli-k d tarakna. Ɣur-k ad d-teččeḍ siwa ma s uksum d wudi d tament. Ɣur-k ad d-tsewwqeḍ siwa ma sdat n tewwurt. A-ten-an yisurdiyen-inu, ma d nekk a mmi, tefna tudert-iw”. Mi i yewweḍ umɣar-nni leεfu n Ṛebbi, teffeɣ ɣef uqcic lewṣaya-nni n baba-s: Lmakla-s taguni-s d ssuq-is ala ttnefxa. Yuɣal, yekfa udrim-nni, yeqqim akken d aẓawali, win ɣer yerra yenna-as: “Ulac”. Armi i d-yemmekta yiwen n uḥbib n baba-s, iruḥ ɣur-s, iεawed-as-d tamacahut. 

 Yeḍsa umɣar-nni, yenna-as: “Ur ttagad a mmi, baba-k yerra leḥsab-is ɣas yemmut yeǧǧa-d awal d lmaεna ɣur-i. Ad ak-yeqqar baba-k tura, hatt tjarbeḍ? A-ten-an idrimen-agi-inu ɣur-k, maca sya d tasawent ur gan alamma yenɣa-k naddam i wakken anda tufiḍ ad d-teɣliḍ, ur tett alamma yenɣa-k llaẓ i wakken ad d-teččeḍ mebla ttnefxa. Ma d ssuq, ffeɣ ɣer beṛṛa ad d-teẓreḍ anda wwḍen lecɣal.

  Yahia Yanes 

  
 Sdat n 5 000 n yimferǧen i yecna ucennay ameqqran Idir, ass-nni, lexmis akked lǧemɛa deg tzeqqa n Mohamed Boudiaf, deg Lezzayer tamaneɣt.

 D tameɣra tamezwarut ara yexdem mebɛed lɣiba n 39 n yiseggasen-yecna i tikkelt taneggarut deg useggas 1979. Ussan-d deg yal tiɣmert n tmurt n Lezzayer : meẓẓi meqqer ; aqcic, taqcict ; argaz tameṭṭut. Ussan-d i wakken ad walin acennay Idir i yecnan deg yal tamaneɣt n ddunit ala deg Lezzayer. Ussan-d ad t-walin s leqreb imi amur ameqqran n yilmeẓyen werǧin i t-walan sdat-sen, neɣ ɛad mazal urɛad i d-lulen asmi yecna i tikkelt taneggarut deg useggas n 1979. Deg uḥric amezwaru n tmeɣra-a, yefka Idir tagnit i talilt (chorale) n taddart-is At Yanni, iwumi yebɣa ad yefk afud igerrzen, i wakken ad d-cebbḥen taswiɛt u ad d-beggnen iman-nsen d akken ula d nutni d itran n uzekka. Cnan-d tizlatin n Idir, Sliman Ɛazen, d wiyaḍ-nniḍen, ayen yeǧǧan imferǧen ad tɛeǧǧben seg ssut aḥlawan n warrac d taḥdayin-agi i yesɛan gar 8 d 18 n yiseggasen deg tudert-nsen. Acu kan, tella-d tegnit tameqqrant i yeččuren d iḥulfan mi akken i d-yekcem winna akk ttraǧun wid-nni i d-yusan ɣer tmeɣra, acennay Idir. Ma yella ferḥen yis-s yimdanen-nni, netta qrib ur yumin ara swayen i as-yeḍran ass-nni. ‘’Ur tezmirem ara ad d-txemmem ayen akka s wayes i ḥulfaɣ, tuɣalin-iw ɣer ccna sdat n widak-inu’’, i d-yenna s yiḥulfan ucannay ameqrran. Syin, bdan la ttuɣun ‘’Imaziɣen, Imaziɣen’’, ayen yeǧǧan Idir ad asen-d-yerr akka ‘’Aql-aɣ akk da i wakken ad taf iman-is tmaziɣt. Tamaziɣt d iseɣ-nneɣ’’. Yebda tameɣra s tezlit ‘’Yezha wurar’’, syin ‘’Asefru’’. Deg wakken yewhem imi ula d imecṭaḥ ssnen tuqac-is, ɣlin-as-d yimeṭṭawen seg yiḥulfan. Uqbel ad yecnu tizlit ‘’Aɣrib’’, yenna-d kra n wawalen ɣef ssebba i yeǧǧan imdanen ttinigen zik-nni, neɣ ɛad deg yiseggasen 1970. Mi d-yecna ‘’Cfiɣ’’ akked ’’A vava inuva’’, iwala imferǧen la cennun yid-s, dɣa yenna-asen ‘’Kemmlet kan akken, nekk ad ruḥeɣ ad d-sweɣ lqahwa’’. Syin tecna-d yelli-s Tanina yiwen n ucewwiq igerrzen dayen kan, yella gar tezlatin n Idir (Ufiɣ). Am wakken yebɣa ad yessebgen belli ula d netta yettnaɣ ɣef yizerfan n tlawin, dɣa yehda-anent-id tizlit ‘’Sendu’’, mebwed mi d-yemmeslay ɣef unamek n usefru. Deg taggara, yettunefk-as uḍebsi n uwraɣ i lmend n umecwar-is n ccna sɣur anemhal n ONDA, am wakken i as-yessels, diɣ, abernus.

  Hocine Moula 

  
 Gar yunyu 2018 d yunyu 2019, nezmer ad d-nini d akken amḍan n wid yenḍeṛṛen deg teftisin n Bgayet yenqes. Ayagi dɣa d ayen yeṣefṛaḥen nezzeh, yerna yettwekkid-d d akken iqeddacen n Uḥuddu aɣarim bedden ɣef uxeddim-nsen akken ilaq. 

 Ccil yerna umḍan n teftisin yettwaεussen, dɣa aseggas-a yelḥeq ɣer 34, imi llant ilindi 33 n teftisin kan, lameεna iqeddacen n Uḥuddu aɣarim gren iman-nsen deg 585 n tuffɣiwin deg wayyur n yunyu n useggas-a. Ma yella deg win n 2018, gren iman-nsen deg 1175 n tuffɣiwin. Rnu ɣer waya, deg yunyu n useggas yezrin, selken-d 422 seg lmut timḥettemt, ma yella deg win n useggas-a tuder-d ɣer 302 n yimdanen, yerna ulac wid yemmuten s uɣṛaq. 

 Ma yella seg tama n tmes, deg yunyu 2018, tender deg 41 n yidigan, anda i gren yiqeddacen n Uḥuddu aɣarim deg 44 n yineḍṛuyen. Dɣa teṣṛeɣ tmes-a ugar n 8,4 Ha n yimɣan, deg-sent 36 n ttjuṛ n yigumma. D acu kan, deg yunyu n useggas-a, yuli nezzeh umḍan n tmes, imi tender deg 216 n yidigan, anda i teṣṛeɣ ugar n 90 Ha n yimɣan, gar-asen 800 n ttjuṛ n yigumma. 

 Ɣer taggara, ɣef yisehwa n yiberdan, wwḍen-aɣ-d yisallen belli deg yunyu 2019, llan 252 n yisehwa, deg-sen jerḥen 337 n yimdanen, mmuten kṛaḍ-nniḍen. S umata deg uṣḍiṣyur n 2019 ḍṛan 934 n yisehwa, anda i jerḥen 1144, mmuten 22. 
  K. K. 

  
 Simmal ttnernin yisenfaren d lecɣal i d-yettilin deg tudert n umdan, i yettmaggan s tebɣest d lebɣi. Ladɣa s ttawilat, ama d wid n tedrimt neɣ n wayen-nniḍen, i yessefk ɣef win yegren deg kra ad ten-ikesseb d imezwara, imi iban ma ulac-iten ur yettwawwaḍ yiswi. Ma nemmeslay-d ɣef yiwen seg yisenfaren-a i d-yettlalen seg tikkelt ɣer tayeḍ, ad d-nebder tanemẓiḍt (pâtisserie) tansayant i yeldin ussan-a kan iɛeddan sdat n uɣerbaz amenzu di tama Lberj n Mira i d-yezgan deg tɣiwant n Tsexriwt i ibeɛden s wazal n 60 n yikilumitren ɣef waɣir n Bgayet. Tanemẓḍit-a tamaynut, ddment fell-as acqirrew snat n tsetmatin Tismaɛliyin I wakken ad d-sbeyynent tizemmar i tesɛa daɣen tmeṭṭut deg yiqeddicen yettwaxdamen di berra. Ad ilint ula d nutenti heggant s ucmummeḥ d leqder i usnubget n yimsaɣen ara yettekcamen ɣer dinna seg qeddac n yidigan yemgaraden, ama d ibeɛɛaden neɣ d widak iqerben. Ma nuɣal dɣa ɣer yisenfan n yingulen i yettnuzun deg tnemẓiḍt-nni tansayant, nezmer ad d-nini qqnen seg yiwet n tama ɣer yisem i as-yettunefken imi deg-s aṭas n yingulen insayanen akked d kra seg tgella taqburt i d-yettmaggan seg zik daxel n yixxamen n Yiqbayliyen, am umeḍluɛ d lesfenǧ. Maca seg tama-nniḍen, amsaɣ i yewwin ubrid ɣer dinna, ad yaf ula d isenfan n yingulen imaynuten i mačči aṭas n wakud segmi d-nnulfan, akked lqahwa i win i tt-yebɣan. Talalit n tnemẓiḍt-a tansayant, tessefreḥ nezzeh lɣaci i teɛna temsalt, abeɛda imezdaɣ i iqerben ɣer umkan ideg tnuḥ. Imi ɣas ahat niqal ttaɣen-d ingulen seg tnemẓiḍin-nniḍen n temnaḍt, tura mi d-tella tin i asen-iqerben ugar, iban d tinna ara ttekcamen i tiɣin.

  Kaissa Khalifi 

  
 Ass n 8 deg maggu 1945, d azemz i yettunefken i tedyanin neɣ i tmesbaniyin yeḍran deg Lezzayer, lawan n umnekcam afransis. Bdant seg umenzu n maggu, wwḍent armi d agguren-nniḍen sdat-s. Maca, d 08 maggu i d ass aberkan, ddeqs n temgraḍ i yeɣlin ass-nni, Ddeqs n tudrin i yerɣan; ttwahuddent. Ass n umenzu n maggu n useggas 1945, i d-yezgan d ass n tfaska n yixeddamen. Iɣella n Umussu aɣelnaw, ssawlen ɣer tmesbaniyin deg ddeqs n temnaḍin n wakal azzayri. Rran-d yimdanen i teɣri deg ddeqs n liwlayat. Ffɣen-d ɣer yizenqan d yiberdan. Tiɣri-nsen d yiwet; d tilelli n Lezzayer d userreḥ n Messaali Lḥaǧ seg usekraf. Ɣef uqerru n ymesbaniyen, yella-d ukabar n uɣref azzayri. Iswi-nsen, iban. Bɣan ad d-smektin Fransa ɣef lweɛd i tefka i yizzayriyen i ittekkkin ɣer yidis-s deg ṭṭradat igreɣlannen. Deg ṭṭrad amezwaru (1914-1918), ad naf 172 749 n yiserdasen izzayriyen i yeddan ɣer umennuɣ: 25 711 seg-sen mmuten-d, ma 72 035 d imejraḥ. Ma deg ṭṭrad wis sin (1939-1945) i yellan gar yimesddukliyen akked yinaziyen, ad naf 257 000 n yiserddasen izzayryen i yeddan ɣer yidis n Fransa: 8600 seg-sen ɣlin d asfel deg unnar n ṭrad. Syin, mi yekfa ṭrad wis sin, ur teṭṭif ara Fransa deg lweɛd i tefka i tmurt n Lezzayer. Lweɛd-agi d tukci n uzarug i Lezzayer. Ihi, sɛuẓẓgen yiserdasen akked yimsulta n Fransa ɣef wayen ṛeggmen, zzin s weɛrur i teɣri n yimesbaniyien. S ddɣel d rsas s wayes iten-qublen. Ma neṭṭef amedya ; timesbaniyin yeḍran deg Lezzayer tamaneɣt, seg ddeqs n tamiwin i d-bdan tekliwin. Llan wid i d-yebdan seg yizenqan n Lqeṣba. Wiyaḍ seg Bab Lwad, ma d wiyaḍ seg Balkur (Belwezdad n wass-a). I wakken ad mlilen akk deg Lbuṣṭa Tameqqrant. Imsulta, qqerṣen-d fell-asen s rsas. Ttwanɣan 07 n yimesbaniyen, rnu ddeqs n yimjraḥ. Ma ɣer yidis n Yifransiyen, yemmut yiwen n umsulti. Syin, uɣen temesbaniyin tuget n wakal azzayri, ladɣa timnaḍin n usamar : Ǧiǧel, Qsenṭina, Galma, Ɛennaba, Skikda, Xennecla, Bgayet, Tbatent, Tizi Uzzu, Busɛada, Siṭif, Sidi Belɛebbas… Acu kan, timnaḍin yenṭṭarren, ad naf Ṣtif, Galma akked Xeṛṛaṭa ideg yeḍra ubaxix d txezzabiyin meqqren . Ddeqs n yidamen yuzlen, ddeqs n tuddar yerɣan, yettwakkes sser ɣef yimezdaɣ …atg. Ad yeqqim umezruy d inigi ɣef yilemzi Buzid Seɛɛal, i yesɛan n 22 n yiseggasen deg leɛmer-is mi yerfed annay azzayri. Ɛerḍen yimsultiyen, ad as-teksen, netta yugi ad as-yebru, yeqres fell-as umsulti s rṣar armi i as-yeffeɣ yiziɣer-is.

  Tadyant n Buzid Seɛɛal 

 Aḍris-agi, d yiwen n umjahed iwumi ssawalen Ɛissa Cerraga i d-yettalsen tadyant n Ṣiṭif, deg-s yewwi-d awal ɣef yilemzi-agi. Yenna-d: «…Tikli-nni, tella tetteddu tṣeggem, lɣaci llan cennun s taɣect εlayen imseɣret (nnacid) n « Ḥayyu ccamal, ḥayyu Ifriqya“, d acu kan, mi d-kecmen yemsulta, teḥbes din din kan tikli-nni, yerna d win ay d ifeṭṭiwej yessaɣen times n ccwal ara yeqqimen sin n wagguren. Tidyanin-a, bdant-d mi yewweḍ lɣaci ɣer sdat n tneɣlust n « Café de Franc », i d-yezgan deg tlemmast n temdint n Sṭif. Usan-d ɣur-i ṛṛebεa n yimsulta, bdan ttdemmiren-iyi, ssemguclun-iyi i wakken ad i yi-kksen azamul n uɣlan s lekmal-nnes, d aɣlan i yellan itteddu akken ad ibeddel akk umezruy-ines, maca nekk ur ten-ǧǧiɣ ara ad i yi-rnun. Mi i yi-d-yeẓra Buzid Seɛɛal la ttedduɣ ad ɣliɣ, yeffeɣ-d gar lγaci-nni, yekkes-iyi takbabt-nni (taεellamt), yerna yerfed-itt d asawen. Ula d Seɛɛal, i yesεan 22 n yiseggasen, ur yeǧǧi imsulta ad as-kksen takbabt n lḥeṛma n tmurt, yerna ur yugad seg tuggziwin-nsen (menaces). Sakin, yiwen n umsalti i iḥulfan amzun yeɣli leqder-nnes sdat n yilemẓi-nni azzayri, i yugin ad yaɣ awal, iqres s lqerb ɣef Saɛɛal Buzid, aqcic-nni yeγli. Mi yeffeγ leεqel lγaci, ur nezmer ara, ad nẓer swaswa anwa amsalti i iqersen ɣef Seɛɛal. Yuɣ lḥal, ur neẓri ma d Olivieri (yellan d imḍebber n terbaεt yettewliwilen n yemsulta) neɣ d amaswaḍ Laffont, neɣ d Tort… Yessekf ad teẓrem d imsulta-nni i iqerssen d imezwura i d ssebba n tazla-nni n yidammen i d-yellan ussan-nni. Wid i d-yennan nessuffeγ-d imrigen (leslaḥ) seg yibernyas d tqendyar deg tikli-nni, skaddben ».

  Lexsarat n tedyanin n 8 maggu 

 Seg yineḍruyen n maggu 1945, tban-d tebɣest n yizzayriyen yebɣan beṭṭu d Fransa, sran ad yidir di tlelli akked wussan yeḥlan. Akken daɣen, iban-d wudem n umnekcam afransis, yesxedmen akk ttawilat d lḥerǧ aɛesekkri. Ur yemniɛ seg-s win meqqren neɣ win meẓziyen. Yedda uterras, yedda lmal agugam. Tidayni n maggu, glant-d s lexsarat timeqqranin i sin n yidisan yettnaɣen, ama deg cci neɣ deg tmegraḍ. Igemmaḍ n wid yemmuten deg tmesbaniyin, d leḥsabat ur nerkid. Yal tama, acḥal i d-tettak. Ma nessaked ɣer leḥsabat i d-tefka tedbelt n Fransa di tallit-nni ɣef yiles n uneɣlaf n daxel n Fransa, yenna-d : ‘’Azal n 50 000 n yimesbaniyen i ittekkin deg tmesbaniyin. ɣlin wazal n 88 n yifranisyen (Gar yimsulta akked yiminigen imhersiyen) akked 150 n yimjraḥ’’. Ma yella ɣer yid-is n yizzayriyen, yenna-d : ‘’Gar 1 200 ɣer 1 500 n yimesbaniyen i yemmuten’’. Ma yella d leḥsab i d-ittunefken sɣur izzayriyen iɛedda nnig n wayen i d-tefka Fransa. Ad naf 45 000 n yimesbaniyen i yettwanɣan. Ula leḥsabat i d-fkant tmura tiberraniyin yemgarad, iteddu gar 50 000 armi 70 000. Tasɣunt « Al Baṣayer » i d-tesuffuɣ Tddukkla n Lɛulama Izzayriyen, fkan-d 85 000 n lmuta. Imceyyeɛ n tmura n Marikan yedduklen deg Lqahira, tamanaɣt n Maser, yenna-as i uselway n Tddukkla n tmura tiɛrabin belli azal n 45 000 n yimesbaniyen i yeɣlin. D aya i yeserfan adabu afransis. Ajerred n wid yemmuten deg tedyanin-agi yettkemmil seg useggas ɣer wayeḍ, acku ddeqs i d-ittwajerden ɣer yittafttaren n teɣdemt n Lezzayer deffir n timunent. Deg tallit tamirant, yella-d wawal deg rehbat d temliliyin n tsertit akken ad ttwaḥsaben wid ijerhen deg tedyanin-agi am wid yemmuten d imeɣrasen. Acu kan, ar ass-a, mazal ur ttwasemlen ara… Yettkemmil 

  Lyes Belaidi 

  
 Tazrigt tis semmuset (5) n tfaska n yimɣan n usejji, i d-yettilin yal aseggas deg taddart n Mzeggen, yetabaɛen ɣer tɣiwant n Yilula Umalu deg ladayra n Buzgan, ad tili aseggas-a, di ddurt i d-iteddun. D ttiɛad adelsan, ara yeddun 4 ɣef teɣzi n 3 wussan, imi yebdu s wudem unṣib taggara n ddurt i d-iteddun, 160 deg waggur-agi n ɣuct ideg nella, ad temdel tiwwura-s ass n ssebt 18 ɣuct 2018. Ma d ahil ara yettwaxdamen deg 3 wussan-agi n tfaska, yetturaǧu ad yili d anesbaɣur. Deg tṣebḥit n wass n lexmis, ad tili tesfugla n tulya tunṣibt n tezrigt-agi, syin akkin ad tuɣal tejmilt meqqren i yiwen neɣ yiwet kar yimejjayen imeqqranen n taddart. Deffir-s kan, ad bdun temsikniyin, yecban tin n yimɣan n usejji, tin n useḥbiber ɣef twennaḍt d ugama, timsikent n tẓuri, tin n yisekla d yijeǧǧigen, timsikent d usenzi n yidlisen yerzan imɣan n udawi…atg. Di sin wussan-nni-nniḍen, yetturaǧu ad ilin waṭas n leqdicat-nniḍen, yecban: isaragen ɣef ɣef yimɣan n udawi, tirza ɣer umḍiq “Alma”, anida i d-ttawin imɣan-agi n udawi. Am wakken daɣen ara fersen tagnit yimsuddsen-agi, i wakken ad xedmen tukcci n warrazen i yinelmaden i d-yewwin ikayaden n taggara n useggas (5eme, BEM akked BAC). Turart n tmezgunin akked tmeɣriwin n ccna, llant ula d nutenti deg wahil. Ad yili diɣ uskan n zzwaǧ d tmeɣra n Leqbayel n zik, rnu ɣur-s zedwa n wurar n lxalat…atg. Ɣer taggara, ad nesmekti belli leqdic-agi ad yili s lemndad n Tiddukkla tadelsant “Tigemmi n Mzeggen” akked Tesqamut n taddart-agi. S tallelt n waṭas n yidisan-nnḍien. 

  A. Gh. 

  
 Ɣas ma yella s wazuḥ, ɣas akken s ulac i d-ssalin iman-nsen, meεna lebɣi d tayri i sεan i taddart d tɣiwant-nsen s umata, yeǧǧa-ten leḥḥun deg ubrid yeččuren d isennanen, ttkemmilen tikli ccil ma yella ḥafi. Ɣef wanect-a, dɣa, i d-snulfan wat nnif d tismin, i yettwaqerḥen seg waddad n temnaḍt anda i ttidiren, tiddukkla At Idris tamellalt. Imi win yebɣan ad tbeddel, ad yezwir deg yiman-is. D annect-a i ten-yeǧǧen ad sbeggnen tigzi d waṭas n tḥerci deg unnar. D tarbaεt n yilemẓiyen i yesεan allaɣ meqqer, imi s lebɣi-nsen ssawḍen sduqqsen-d aṭas n wid yellan gnen, ur cliεen seg liḥala n taddart-nsen. Arrac n Kefrida, deg wussan yezrin, uɣen-d ṭṭwabel d yikersiyen i tddukkla i wakken ad ten-sqeddcen at taddart deg lfeṛḥ neɣ deg lqerḥ-nsen. Rnu ɣef waya, bdan axeddim deg usizdeg d ucebbeḥ n yizergan d yiberdan-nsen. Seld anejmuε n yiεeggalen, gren tiɣri i yimezdaɣ i wakken ad d-gren iman-nsen , ad d-fken afus n tallelt, yal yiwen s wayen yezmer, ama s tedrimt, s leqdic neɣ xersum s wawal aẓiḍan. Ula d imezdaɣ seg tama-nsen ur stehzan ara deg taluft, imi akken ma llan tehwa-asen tikti. Ayagi, iban-d deg temlilit tamezwarut i d-swejden yiεeggalen n tddukkla, i yellan ass n 25 di cutembeṛ yezrin deg Uεwin, i wakken ad sebɣen leḥyuḍ, dɣa aṭas i d-yerran i teɣri-a. Ihi akken i d-nnan at taddart :« Nessaram-as teɣzi n leεmer i tddukkla-agi i wakken ad tkemmel deg leqdic-is igerrzen. Akken qqaren, temẓi txeddem ɣef temɣer, ihi ilemẓi ilaq ad ifaṛes tazmert i yesεa ».

  K. K. 

  
 Qqarren, yiwet n tikkelt, deg unejmaε, yebda ara d-ihedder umeqran n taddart, yal tikkelt ara d-yini : “Lemmer nuksan ilaq waya”. 

 Yenna-d awal-agi εecrin n yiberdan, lγaci yeεjeb-asen wayen i d-yeqqar, acku s tidet d iγeblan d tlufa ttidiren i γef d-ihedder. Armi yekfa, yenṭeq-d yiwen n urgaz mbeεid mi d-iṣella, yenna-asen: “Ay ameqqran, ayen yakk i d-tenniḍ yesdeq, maca lemmer d i nuksan, yyaw ad awen-iniγ. Nnan-as: “Ini-aγ-d”. 
 Argaz: “Yyaw seg uzekka ad nuksanet, ilaq ad nuksan, ihi ad nuksan”.
  Yahia Yanes 

  
 D asiher i d-yellan deg taddart n Yiḥemziyen, gar 26 akked 27 ɣuct-agi iɛeddan. D tafaska n tqendurt n Leqbayel i d–tettheggi yal aseggas tiddukkla tadelsant “Tagmat” n taddart-agi n Yiḥemziyen, yettabaɛen ɣer tɣiwant n Yilula Umalu di Buzgan.

 D tafaska i d-yuɣalen aseggas-a deg tezrigt-is tis ttesɛa (09), tedda ɣef teɣzi n 2 wussan, imi tebda ass-nni n lḥedd 26 deg waggur n ɣuct, deg tasebḥit n wass, temdel tiwwura-s azekka-nni n letnayen 27 deg waggur-nni n ɣuct yezrin. Deg tedwilt-agi n useggas-a, yella-d usenɛet n waṭas n tewsatin (leṣnaf) n teksiwin n tmurt n Leqbayel. D tagnit anda i ttwasneɛtent teksiwin n yal tama, tawaḍiwt, taɛeẓẓugt, taḥemzit…atg. Llant teksiwin tiqdimin n zik, llant daɣen tmaynutin-agi i d-yettnulfun. Am wakken daɣen i d-llant waṭas n temsikniyin-nniḍen, yecban afexxar, tamemt, lfeṭṭa, idlisen…atg. Yella-d diɣ wahil adelsan deg ttiɛad, timeɣriwin n ccna, asenɛet n wamek i d-yettili zzwaǧ n zik, asenɛet n yiselsa n zik, timezgunin…atg. Amaynut n tezrigt-agi, d timsizzelt n “tqendurt n wuraɣ” i yettunefken i tqendurt ifazzen, i usebɣes n urmud-agi n lexyaḍa. Ula d isaragen, ama ɣef tgemmi tadelsant s umata neɣ ɣef llebsa n zik, llan-d di ttiɛad, i wakken ad ẓren yilmeẓyen azal n lbus-agi d wacu i d anamek-nsen, azalen-nsen ɣef tdamsa d tmetti. Tazrigt-agi tis 9, gan-tt d tajmilt i tcennayt Malika Domrane, i lmend n tikli-ines taẓurant deg ccna aqbayli, i d-yefkan aṭas i tezlit taqbaylit. D tiddukkla tadelsant « Tagmat n Yiḥemziyen » i d-yessuddsen leqdic-a, s tallelt n tesqamut n taddart akked Useqqamu aɣerfan aɣiwan n Yilula Umalu. S tallelt n waṭas n yidisan gar-asen: Tanmehla n yidles n lwilaya n Tizi Uzzu, Tanmehla n usegmi taɣelnawit n lwilaya n Tizi Uzzu…atg. Ɣer taggara, ad nesmekti kan belli, taddart-agi n Yiḥemziyen i ibeɛden s wazal n 60 n yikilumiṭren ɣef unẓul-asamer n Tizi Uzzu, tufrar-d taddart-a n 600 n yimezdaɣ, tesɛa ugar mraw d semmus n tnemsal n tigni (lexyaḍa).

   A. A. 

  
 Tettkemmil tddukkla tadelsant Tiɛwinin n Buzgan, aheggi n temlilit taseklant yal ddurt, s usnubget n walbaɛḍ n yimura, n yimassanen neɣ n yimeɣnasen. Tikkelt iɛeddan dɣa, d Mass Remḍan Ɛeccab i yellan d inebgi tameddit n wass akken ad d-yawi awal ɣef teqbaylit di tnekkra n 2019 ladɣa. Deg tazwara n wawal-is, yeɛreḍ umsarag ad d-yefk tamuɣli tamatut ɣef umezruy n kra n tutlayin, d ɣef wacimi llant ass-a tmeqqranin i yettwassnen deg umaḍal merra akked tmecṭuḥin i ttmeslayen drus n yigduden. Ɣef tidmi-s, d tamhersa i yellan deffir waya imi amenzay-is d arkaḍ akked uḥettem. Amedya n tefransist, ma yella tuɣ aẓar di Tferka, armi tt-id-tḥettem Fransa deg temhersiwin akk i texdem din. Syin, yerra awal-is Mass Ɛeccab ɣer tegnit i tettidir Lezzayer akka lawan-a s tnekkra taɣerfant i yettkemmilen ar tura. Akken i d-yenna, ur ilaq ad d-yejbed Uqbayli iman-is seg wayen iḍerrun, zun a-t-an ur t-teɛni ara taluft. Nemgal, yewwi-d ad d-yesbeggen, i d-yenna, ula d netta ayen yebɣa s wudem yelhan. Yesḥassef Mass Remḍan ula ɣef wid i yessuturen s teɛrabt di Tizi Uzzu amzun akken d tin i d tutlayt-nsen. Isemmed deg wawal-is umsarag ɣef taluft-nni n « Mačči d lawan ». Yefka-d amedya n tlawin i issuturen izerfan-nsent, maca qqaren-asent mačči tura i d lawan-is. Yenna-d d tikellax waya imi akken i llan qqaren-asen-d ula deg yiseggasen-nni n 1980 mi ssuturen imir-nni tamaziɣt. Deg uskasi, yerra-d umsarag i kra n yisteqsiyen, gar-asen ayen yerzan tasussmi n waggagen ɣef wayen akka iḍerrun di tmurt. Deg tririt-is, yenna-d icudd waya ɣer ukukru imi am wakken llan wid i yugaden ɣef uxeddim-nsen. Yerna-d daɣen belli aṭas i d-yesuffɣen taggara-a imagraden di tɣamsa akken ad d-ffken tamuɣli-nsen, ad wellhen agdud.
   M. K. 

  
 Iqjan imenṭaren, d yiwen uɣbel ameqqran i d-ttmagaren yimezdaɣ n tɣiwant n Uɣrib, ladɣa widak yettidiren deg tlemmast n tɣiwant iwumi qqaren Agni Ucerqi. Aɣbel-a n yiqjan imenṭaren yeččuren tamdint, yettzad umḍan-nsenn seg useggas ɣer wayeḍ, yerna ddawaren d tirebbuyaɛ timeqqranin deg tlemmast n tɣiwant akken i asen-yehwa mebla akukru. D ayen yesnrnayen deg tugdi ɣef tdawsa n yimezdaɣ n tɣiwant. Deg tegnit yecban-tagi, yewwi-d ɣef srabes teɛna temsalt, ad d-afen tifrat i uɣbel-agi, imi aya, yezmer ad d-yeglu s yibaxixen i tudert n yimdanen ileḥḥun deg temḍiqt-agi, ladɣa inelmaden n yiɣerbazen. Yezmer, diɣ, wugur- agi, ad d-yeglu s kra n waṭṭanen, imi tirebbuyaɛ n yiqjan-agi, ttidirent seg ugudu n temḍiqt-agi, ula d tussḍa n yiqjan, zemren ad d-teglu s lemḍera ɣef tdawsa d tudert n yimdanen. Tiɣri n yimezdaɣ n tɣiwant n Uɣrib i yimḍebren, terza tamsalt n tifin n tifrat i wugur n yiqjan-agi imenṭaren.

  Ali Zalouk 

  
 seg wasmi i d-ilul, ur iḥemmel tamḥeqqranit. Ur iqebbel azaglu. Yeqqar deg wawal-is:’’ Ad narrez wala ad neknu’’ . Akka, dɣa, i llan wussan-is. Amecwar-is meqqar d ayen i yettwarun s yidammen-is. Tizlatin-is, yessenṭaq-d yis-ssent yal amdan: yal tamsalt di tudert, yewwi-d fell-as. Ttawḍen yisefra-is srid ɣer wul . Tamedyazt-is, d timsirin. Si zik yekkat ɣef tutlayt-is, si zik yebɣa ad d-yessebgen idles amaziɣ. Si Muḥend U mḥend, Sliman Azem, Cix Mḥemlmed El Ɛenqa , Cix Arab Buyezgaren, ismawen-a, suzren di Lwennas tayri n ccna, tayri n tẓuri tazedgant. Dɣa seg yimir, i yebda deg umecwar-is. Xas akken leɛmer yekcim ɣer uɣerbaz n uẓawan, maca tamussni-is d ayen ifaze , d ayen i tt-itteqden . Ma yella nuɣal-d ɣer umennuɣ-is, ad t-naf yerza tutlayt d yidles amaziɣ. Iḥemmel-it ugdud amaziɣ di yal amḍiq imi d yiwen urgaz i iteddun ɣef tidet , d win i d-yewwin lewhi ɣer udrar. Yesɛa afud iǧehden swayes yettqabal uccanen i d-itezzin ɣer tama-is. D bab n lfen, d agrawliw. Ur yezmir ḥedd ad t-yenkar. Xas iruḥ, mazal later-is, yal tallit ad t-id-tader.

  Asmekti-s sya u sya… 

 I lmend n usmekti n tmettant n unaẓur, n ugrawliw , n uḥeddad n wawal , tiddukkla ‘’Matoub lounès, mémoire et transmission ‘’ akked tmeṭṭut n unaẓur Mass Nadia Matub, heggan-d yiwet n tejmilt di tmurt n Fransa, anda ccnan aṭas n yicennayen n tezlit taqbaylit. Gar yicennayen i as-yerran tajmilt, ad d-nader gar-asen, Oulahlou , Zedek Mouloud , Malika domrane , Tenna , Ali Amrane, Akli D, Lwiza , Karim OSM , Iggig Moh. Tella-d tameɣra-agi ass-nni n 22 yunyu , di tzeqqa n Bataclan di tmanaɣt n tmurt n Fransa .

  Tiddukkla ACBO,   tella deg ttiɛad… 

 Tiddukkla ACBO i yellan di tmurt n fransa , thegga-d ula d nettat tajmilt i unaẓur ass-nni n 24 yunyu 2018 di tzeqqa Dome de Paris , Palais des sport. Aṭas n yinaẓuren i d-yerzan akken ad d-smektin ameqqran n yimeqqranen. Ad nebder gar-asen : Malika Yami, Hacène Ahres , Amaziɣ Kateb , Rachid Mesbaḥi, Hamidou, Karim Yedou , Kamal Buyakoub, AmZik, Lounes Kaci , Kamel Si Amour,Noura Chenane . Akken Yenna-d uselwan n tddukkla : ‘’Uqbel ad yemmet lounes, yenna-as i Mass Baroudi d akken yebɣa ad iɛawed kra si tezlatin-is s wudem-nniḍen. Ihi ass-a, d ayen i yexdem Mass Baroudi ara ssnemreɣ. Azal n 30 n tezlatin i yuttuɛawden « 

  Tiddukkla Axxam n Dda Ali 

 Ula d nettat ur tezgil ara asiher-a imi iɛeggalen n tddukkla n Uxxam n Dda Ɛli n tɣiwant n Tizi Rached, heggan-d yiwen wahil i wass-a, 25 deg yunyu 2018, anda ara tili timsikent n tewlafin n unaẓur, asaru n Yusef Lalami « Matoub Lounes , la voie du peuple  » , akken daɣen ad ilint tezlatin n unaẓur deg yizenqan n tɣiwant. Deg taggara n wass, ad tili tirza ɣer tmeqbar-is deg Wat Dwala .

  Xas ass-a tarwiḥt-ik ulac-itt , ṣṣut-ik 

 mazal-it yettlal-d deg yidurar i t-id-yessekren. Yettlal-d deg yal aqbayli. Xas ɛeddan yiseggasen, xas yettseggix lǧerḥ yal tikkelt, xas tidet werɛad i d-tban, maca yiwen wass kan ad d-testeqsi , ad d-terr ttar n yal ass iɛeddan war Lwennas . 

  Yamani Souhila 

  
 Akken i tuɣ tanumi tddukkla tadelsant Tigejdit n AT Zɛim, i iqedcen deg taddart n Atn Zɛim, i d-yezgen deg tɣiwant n Lemɛatqa, s leqdican-is yemgaraden, tikelt-a, ad suddes Tazrigt tis 8 n tmeɣra n tzemmurt, ara yilin seg 21 ɣer 24 Meɣres 2018.

 Aya, ad yili i lmend n usfugel n Wass aɣelnaw n useklu d Wass agraɣlan n teẓg, anda yettuɛeggen, ad ttekkin ugar n 80 n yimsikniyen ara d-yasen seg rebɛa n tɣumar n tmurt. Aseggas-agi, ad yili usentel n tmeɣra ɣef tɣara n zzit n uzemmu « gGar tmuɣi tussnant d tmuɣli tadelsant n tmetti taqbaylit ». Ma nesemres gar snat n tmuɣliwin ad naf amgarad meqqer gar-asent. Dɣa tazrigt-agi, d tagnit i usqerdec n temsalt n tɣara n zzit, d useqreb n tmuɣliwin gar sin n yidisan i lfayda n tdamsa n temḍiqt n leqbayel. Deg tmeɣra-agi, ad ilin aṭas n wudmawen, ama d imussnawen n uḥric n tfellaḥt, ama d ifellaḥen, srabes n tfellaḥt, imesdawiyen, imɛelmen n tesyar n uzemmur d waṭas-nniḍen. Heggan-d yiɛgalen n tddukkla yiwen n wahil s wazal-is i lemend n tmeɣra-agi n tzemmurt. Gar wayen yettwajerden deg waḥil, ad naf timsikniwin d lbiɛ n zzit n uzemmur n tɣiwant n Lemɛatqa, n tɣiwanin n ugerzu n Tizi Uzzu, Bgayet, Tubirett d Bumedes. Ad ilint, diɣ, timzikniwin n yisufar yetabaɛen ɣer lɣella n uzemmur : legric, abaliɣ, aɛbuẓ, amurej, tisnatin d waṭas nniḍen n yisufar. Am wakken ara ilint temsikniyin d lbiɛ n yisufar-nniḍen ladɣa tazart ( iniɣman- iḥbuben), tament akked d tid n temzikniwin d lbiɛ n tesnayin n uzemmur, tisyar n uzemmur, asewwi n Leqbayel, afexxar n Lemɛatqa, lfeṭṭa, tiqneddyar…atg. Zyada êf wanect-a, ad ilin yisaragen ɣef tɣara n zzit n uzemmur, gar tmuɣli tussnant d tmuɣli tadelsant, ɣef ttawilat n usegmu n uḥric n uzemmur, amḍiq n zzit n uzemmur, ssuq aɣelnaw deg tdamsa n temḍiqt n Leqbayel. Ad ilin yisaragen-agi s tallelt n yimussnawen n uḥric n uzemmur, anda ara yilin imesdawiyen n Mouloud Mammeri, ITFV Sidi Aiche, CNCC El Harrache, SRPV Draa Ben Khedda, ITMAS Boukhalfa. Ad ilint, daɣen, tamhalin n tuzzut, n ufras d uleqqem n uḥeccad ( aẓebbuj) akked tuẓḍa n uzemmur s tarrayt taqburt, asewwi n sabun. Leqdic meqqren ara yilin deg tegnit-agi, anda ad d-mlilen akk wudmawen n uḥric n tfellaḥt i usqerdec n temsal yeɛnan yal yiwen, ama d iɣeblan, ama d timuɣliwin i unegmu n uḥric n uzemmur n temḍiqt n leqbayel. Tameɣra-agi i d-yettilin yal aseggas deg taddart n At Zɛim, d tajmilt i yiwen gar yisekla igejdanen n tuddart deg temḍiqt n leqbayel d tmura n yilel agrakal. D azamul n Yimaziɣen seg zik ar tura. Assuddes n tmeɣra-agi, yebda deg useggas n 2009, aṭas n umaynut i d-tewwi i lefayda n uḥric n uzemmur deg temḍiqt n Lemɛatqa, imi yal tikkelt yettili-d uwellah d usemres n ttawilat atraren, d tmussniwin tussnanin deg unnar n uḥric n uzemmur.

  Ali Zalouk 

  
 «Ma tennid-d ad temteḍ ma, tessusmeḍ ad temteḍ. Meqqar ini-d, temteḍ»… ilul Tahar Gaεut ass n, 11 deg yennayer 1954, deg Ulxu di Tizi Uzzu. Yeɣra deg uɣerbaz amenzu n taddart-is armi d aseggas n 1964, anda tunag twacult-is ɣer Lezzayer tamanaɣt. yewwi-d agerdis n lisens deg tusnakt seg tesdawit n Lezzayer. 4 n yiseggassen uqbel, yura tullist Les insoumis. Tewwi arraz n temsizelt taseklant Zone des enquêtes, imir i d-yeffaɣ udlis-is Les chercheurs d’os. Yebda yettaru deg uɣmis n El Moudjahid, syin ɣer L’Hebdomadaire. 

 Yunag ɣer tmurt n Fransa netta d tmettut-is d yessi-s akken ad iɣer armi d 1987. Yuɣal-d ɣer tmurt-is. Dinna ibeddel abrid seg yidles ɣer tsertit. Di tɣamsa, yerna-d ungal-nniden L’Invention du désert. Ad d-yeslal deg 1992 ɣer tama n Urezqi Meṭref d wiyaḍ aɣmis Ruptures, ad yernu sin wungalen L’Exproprié d Les Vigiles. Yettwawet s ṛsas sɣur imṭurfa ass n, 26 deg maggu 1993, sdat n uxxam-is s snat n teṛsasin s aqerru. Yemmut ass n, 2 deg yunyu 1993. 

 Ungal-is aneggaru, isem-is Le dernier été de la raison, yeffeɣ-d deg 1999. Seld lmut-is, yeslul-d Ugraw n tsekliwin n Fṛansa taɣessa i useḥbiber ɣef yimyura. Uɣalent-as aṭas n tejmilin am BBC ixeddmen fell-as asaru, isem-is shooting the rwitter, Lwennas Maεtub ixdem-as tizlit Kenza yelli-s n Tahar Ǧaεut d tajmilt deg-s yeqqar-as « Γas neqqden acḥal d itri, igenni ur inegger ara».

  Nisma Tigrine 

  
 Yessuffeɣ-d uselmad n tmaziɣt Adel Bachouche, adlis-is wis sin deg wussan-a, ɣer teẓrigin Tira. Sin n wagguren kan segmi i d-yessuffeɣ “Tamudemt n tfertin n temsirin”, iḍfer-it-id gma-s s usentel “Timsirin – Iluɣma – Aseɣti n yiluɣma”. Imi ameskar d aselmad yellan deg unnar, yefren ad d-yawi s leqdic-is amaynut ɣef uselmed, akken ad yessiǧhed ugar tamkerḍit n yidlisen n uselmed, acku d annar yesran i tektabin, akken ad yennerni. Ula d imazzagen n tutlayt seg yimesnilsanen d yiselmaden n tesdawit, xeddmen-d tizrawin u ssuffuɣen-d idlisen deg taɣult-a. Adlis-a, yebḍa-t Adel ɣef kraḍ n yiḥricen igejdanen : Timsirin + iluɣma + aseɣti n yiluɣma. D adlis yerzan ahil n uswir wis sin alemmas, n tsuta tis snat. Uqbel yal tamsirt, yettili uḍris, sakin ad d-ḍefrent temsirin n yiferdisen n tutlayt, am tjerrumt, tirawalt d tseftit. 

 Ɣer taggara n yal tamsirt, ad naf asiteg d yiluɣma. Ineggura-a, ttwaseɣtan deg uḥric aneggaru n udlis. Yerra umeskar lwelha-s ɣer kra n yiḥricen ilan azal deg uselmed s usenfar, am tegnit n tmenna, tamsirt n tmedyezt, tagnit n useɣred akked kra n temsirin n umawal. Ma neddem-d amedya n Tegnit n tmenna, ad t-naf d aḥric s wazal-is deg uselmed atrar, irennun-d abaɣur seg waṭas n tamiwin i unelmad. Nezmer ad as-nsemmi tanfalit s timawit, yezmer ad tt-ibedd uselmad ɣef tɣawsiwin-a; tugniwin, aḍris yuran neɣ ayen yettwali yerna isell-as (audio visuelle). Ma d tizemmar iɣer ara yessiweḍ, ɣef wakken i d-yedda deg udlis n Adel Bachouche; “Tettrebbi anelmad ɣef tmussni n tutlayt akken ad tt-yettmeslay ɣef yiles, asenfali s timawit war uguren, tettekkes leḥya ɣef unelmad ma yella ur yennum ara yettmeslay, tettrebbi-t ad yettqadar tawala-s (nnuba-s) deg tmeslayt”. 
  Kh. A. 

  
 Ɣef leḥsab n yimeslayen n yiɛeggalen n Useqqamu aɣerfan aɣiwan n Mɛatqa, ɣef ugerru-nsen Mass Laguel Lyes, d akken ad d-yili usenfar n usiweḍ n lgaz n temdint ɣer tuget n yiɣerbazen imenza n tɣiwant n Mɛatqa. Yebda usenfar-agi n usiweḍ n lgaz n temdint deg useggas iɛeddan, anda i d-sfaydin sin n yiɣerbazen imenza yellan deg taddart n At Ahmed, d uɣerbaz n tɣiwant n Mɛatqa. Deg wussan-agi n imuras n yinelmaden, aṭas n yiɣerbazen i deg bdan isenfar n usiweḍ n lgaz, akken ad sɛeddin yinelmaden tagrast mebla asemmiḍ. Dɣa gar yiɣerbazen i d-yesfaydin seg usenfar-a, ad naf aɣerbaz n At Zɛim I. Ɣef leḥsab n uselwaɣ n tɣiwant n Mɛatqa, asenfar-agi mazal ad ikemmel, alamma yewweḍ yakk ɣer yiɣerbazen imenza n tɣiwant.

  Ali Zalouk 

  
 Ass-nni n lǧemɛa yezrin 26/04/2019, tella-d tfuglan n usmekti n umerḥum Mouloud Yarkal, i wumi tettuɣal tejmilt s temsizzelt n ddabex uḍar. Ɣef 8h30 n ssbeḥ, nejmaɛen-d medden d tirni ɣef uẓekka-s, gar yiɛeggalen n twacult-is d yimeddukkal akked yiɛeggalen n ugraw anaddal n Ait Aissa Mimoun, i d-iheggan leqdic-a. Yella-d usersi n tmeqqunt n yijeǧǧigen ɣef uẓekka-s, syin akkin d ddqiqa n tsussmi. Am wakken daɣen i d-llant tnagiyin d waktayen n yimeddukkal-is d twcult-is. Maca, uqbel annect-a, yettili-d ussan-a usiher n waddal, sɣur ugraw n waddal n Ait Aissa Mimoun i gan d tajmilt i umarḥum Yarkal Mouloud, i yellan d ufrin (élu) deg Useqqamu aɣerfan aɣiwan n Ait Aissa Mimoun. Ass-nni n lǧemɛa, 19 yebrir 2019, i tebda temsizzelt n temliliyin n ddabex uḍar n tɣiwant n Ait Aissa Mimoun, i d-yettilin deg unnar aɣiwan yellan deg Tiplakine.

 D timsizzelt n temliliyin, ara yeddun ɣef teɣzi n waṭas n wussan, imi aṭas n temliliyin i yellan. Mbeɛd mi i d-tella temlilit n tazwara, ass-nni n lǧemɛa iɛeddan ɣef 17h30 n tmeddit gar snat n trebbuyaɛ-agi: Tarbaɛt n taddart n Tahanouts ( taddart n umerḥum-agi) mgal tin n taddart n Ighil Bouchene (taddart n yimsuddsen). Ttkemmilent temliliyin-agi i d-yettilin yal tameddit n wass ɣef 17h30 n tmeddit deg unnar aɣiwan n Ait Aissa Mimoun. Yetturaǧu sya ar timlilit n taggara, ara d-yilin ass n lexmis, 09 mayyu 2019, ad d-ilint 14 n temliliyin, sya ar imir. Ɣer taggara, ad nesmekti belli Mass Yarkal yewweḍ leɛfu Rebbi ass n, 18 yebrir n useggas yezrin, yeǧǧa-d deffir-s sin warraw-is d ilqaqen. 

  A. A. 

  
 Seld lɣiba iḍulen ḥawla n yiseggasen, yuɣal-d unaẓur Ɛetmani, ilindi, s uḍebsi n ccna amaynut. Ayendin seg wid i t-iḥemmlen i llan ttraǧun ma d-yernu ad d-yessufeɣ unaẓur-a bu tezlit tamḥaddit neɣ uhu, ladɣa mi ula deg temliliyin d yisiharen n ccna ur d-yettbin taggara-a. Dɣa, mi akken i d-yesres deg ulzuz iseɣrez-a, iwumi yefka azwel “Ay Aqbayli”, d tumert i yeṭṭfen tasga tameqqrant deg wulawen-nsen. Aya, imi udem swayes i d-yuɣal bab n tezlit tamazrayt « Ah ya tawaɣit », yesken-aɣ-d belli ur yebdil ɣef yiseggasen imenza mi yebda akken-nni ccna amḥaddi di temẓi-s. D winna iwumi slan medden deg yiseggasen n 1970, s tezlatin yecban « Ah ya taɣawit », « I Umaziɣ », « A medden slet-d », i d-yeqqlen deg wayyuren-a iɛeddan. Ula d kra n yinaẓuren, gar-asen Ḥasen Aḥres, snagan (cehden) ɣef waya, mi d-yenna i lmend n tejmilt i as-yuɣalen i Ɛetmani deg Yiburayen: « Dda Ḥemmic, d yiwen i yekkin s tehri deg lebni n ufakan n tezlit taqbaylit (…). Ad as-yesseɣzef Rebbi di leɛmer, acku, mi ara nsel i yiseɣrez-ines aneggaru, neḥsa yezmer ad yernu ad d-yefk i tezlit taqbaylit ». Deg uḍebsi-ines, ddant-d snat n tezlatin d tiɣezfanin cwiṭ, « Ay Aqbayli » d « Ay asmi terɛeḍ ». Yeqqar deg tezlit tamezwarut: Ay Aqbayli mebla nnekwa, melmi ad d-yas wass ideg ad tt-nesɛut. Ma dduklen Leqbayel ass-a, tutlayt-nneɣ ar d ad tt-narut. S tmaziɣt i cebḥent tira, di tutlayt n medden neɛya, s yidles-nneɣ ad teḍwi tmurt. Akk walan Ɛetmani d bu yimenzayen, i mazal yesnuzgum ar tura ɣef liḥala n yidurar, n tutlayt d yidles. Ma deg tezlit tis snat, yedda-d waya deg tsetna (refrain): Ay asmi terɛeḍ ur tewwit, nruḥ di twaɣit, la nettɛerrib ur nuki. Yeḍra-d leɛǧeb nettwali-t, s lferḥ neqbel-it, smecḥen-aɣ qeḍran s imi. Simmal la nrewwel i tjaddit, a d nnger n ddunit, amek armi nɛemmed i yakk tigi?

  M. K. 

  
 Yiwen gar yiɣeblan igejdanen i mazal yecɣel imezdaɣ n tɣiwanin n ugerzu n Tizi-Uzzu, d aɣbel n lexṣas n usafar n uyefki n tcekkart deg tḥuna, i iḥuzan aṭas n tɣiwanin n ugerzu, ladɣa tiɣiwanin n unẓul n ugerzu, ad nebdar gar-asent, taɣiwant n Lemɛatqa, Ssuq l Tniyen, Amecras, Tizi n Ttlata, Iwaḍiyen, Ait buwaddu…atg.

 Tuɣal tcekkart n uyefki d amerẓi n yal ass. Ttkubrin yimezdaɣ sdat n tḥuna seg mi ara d tefrari tafat, deg tezrarin ur nkeffu ara ɣef tcekkart neɣ snat n uyefki, ula d wid yesnuzun ayefki, semrasen kra n tarrayin yeffɣen i usaḍuf, dayen i d-yessekkaren lɣiḍ n yimdanen, anda ad naf asemres n tiɣin n uyefki n tcekkart d tmerna n tiɣin n uyefki n tfunast (testan) yettnuzun s ssuma n 50 ɣer 80 n yidinaren i litra neɣ tiɣin n usafar-nniḍen n luzinat n uyefki. Imsedellal (commerçants) n uyefki iwumi ttunefken ttesriḥat n usnuzu n uyefki yesɛan tallelt n uwanek, tikwal ttawin-d asafar-agi yiwen neɣ sin n wussan kan deg ddurt. Sdat n warway n ufraq n uyefki, imḍebbren n uḥric n tenzzuyt, sfehmen-d aya. Mass Ahcene Belhadji imeḍebber i d-yelhan s ussudes n ssuq d usali n tdamsa deg tmehla n Tenzzuyt n ugerzu n Tizi-Uzzu, yenna-d deg wawal-is ‘’ Ssebba n warway i d-yellan deg ufraq n uyefki d lexṣas-is deg tḥuna, d asenqes deg umur n uyefki afrur (poudre) i as d-yettunefken seg Umaris (office) aɣelnaw i ugerzu Tizi-Uzzu’’. Yuɣal-d deg wawal daɣen ɣef warway deg ufraq n uyefki, anda i d-iwwked d akken srabes-ines hegan-d yakk leblanat iwatan i ṭmana n ufraq yelhan usafar-agi agejdan n twaculin. Dɣa yefka-d yiwet n tmentalt i d-uixelqen lexṣas n uyefki deg ssuq, d aseqdec n usafar-agi deg leqhawi. Dɣa srabes n tenzzuyt hegan-d yiwen n usaḍuf ara iḥetmen ɣef yimɛelmen n leqhawi ad sqedcen isufar n uyefki-nniḍen. Ad d-nesmekti kan d akken deg ugerzu n tizi-Uzzu llant (4) rebɛa n luzinat n uyefki n imdanen usligen ( privés), dima ɣef leḥsab n Mass Belhadji, agerzu n Tizi-Uzzu yettsaḥit-id umur n 1213 n tunn n uyefki abrur yal agur, rebɛa n luzinat n uyefki sufuɣent-d azal n 498 500 n litrat n uyefki yal ass, wid iferqen asafar-agi, ha-ten-in deg umḍan n 135 y id-sen.

  Ali Zalouk 

  
 Akken i d-yeqqar uzwel-is, iseɣrez aneggaru i d-yessufeɣ di tlemmast n 2018 unaẓur Murad Ɛedwan s uzwel «Taqbaylit-nni», deg-s aṭas n wayen ara isel umeẓẓuɣ si tama n uẓawan, d wayen ara yettḥesses wallaɣ si tama n umeslay d yiwellihen ɣef teqbaylit d yidles s umata.
 
Ma newwi-d awal ɣef tezlit tamezwarut n mmi-s n Bgayet, iwumi isemma “Win yennan truḥ“, ad d-nebder taseddart-a i d-yewwin agzul fell-as.
 
D tanaslit si ljed n ljed i aɣ-d-tekka
 
D tigejdit fell-as i tbedd Tmazɣa
 
S tfenṭaẓit
 
D taqbaylit 
 
D tamaziɣt
 
Semmit-as akken i awen-yehwa.

 Deg tezlit tis snat “Asmenteg“, tettkemmil daɣen tiɣri n ucennay d usaki ɣef wamek i tent-yuɣ yidles-nneɣ talliyin-a tineggura. Yenna-as:
 
Neɣreq deg ujdid
 
A Seksu n uderyis
 
Taɛacurt, lɛid
 
Yennayer yettirxis
 
Ur nteddu srid
 
Yeɛreq-aɣ lqis
 
Ur iban ubrid
 
Ala ma ur nefris.

 Deg tezlit tis kraḍet ara d-yasen, ad d-naf asentel n tayri d wamek yettbeddil zzman tilufa, ayen yebɣu yeḍmeɛ-it yiwen. Deg tis ukuẓet, “Ameqyas“, d ameslay ɣef tayri i d-yewwin azday gar sin, d wamek yettaf urgaz iman-is d tin ukud yecrek tudert-is. Deg tezlit “Ay at Rebbi“ ara d-iḍefren srid, d tamuɣli n unaẓur i yettemɛebbaren d wallaɣ-is ɣef tmetti tamirant d tlufa akk i d-yetteḥnunnuḍen s amdan, am lɣiba n laman, abdal n leḥbab, atg. 

 Deg tis sḍiset, d awellih i win akken yezgan ireffed iqejjiren-is di tudert, ɣas ulamma yal alluy turǧa-t trusi. Syinna, d tizlit iwumi yefka azwel “Anda llan“, ideg yella unadi n umekti d uxiqi ɣef wayen i d-tettak ddunit tettekkes-it. Ɣef zzman yettɛeddayen am lberq, yettbeddil addaden, yettawi ayen yebɣa, yettaǧǧa-d ccfawat. Deg tezlit “Lmektub“, d aberreḥ n unaẓur s tẓuri d waṭas n yiḥulfan ɣef kra n wuguren i izemren ad ḥazen yal amdan. Ma deg tizlit send taneggarut, “Taqbaylit-nni“, d tuɣalin ɣer usentel agejdan iɣef yebna yiseɣrez, s ussad n wawal ɣef teqbaylit. S tseddart-a ad nwali cwiṭ udem n tezlit:
 
Ay asmi i aɣ-yezdeɣ lḥir
 
Nesseḥbibir
 
Leɛwayed-nneɣ neḥrez-itent
 
Amsedrar ur yettmesxir
 
Tidak n dir
 
Ur yettqerrib ɣer ɣur-sent
 
Ma d ass-a yefla ulemsir
 
Ḥzen a yebrir
 
Deg-neɣ la segrurubent
 
Ɣer tudrin yewweḍ-d zzhir
 
Nefka abendir
 
I Xira ad teɛmer tarkent.

 Ɣer taggara, yefren Murad Ɛedwan ad yerr tajmilt i terbaɛt n Mob deg tezlit tis 10. Yettnuzu akka tura walbum di ddeqs n yimeḍqan i win yebɣan ad inadi fell-as, imi yuklal s tidet asmuzget.

<p style="text-align:right">  M. K. 

  
 I tikkelt tamezwarut di lwilaya n Tizi Uzzu ad yili uɣerbaz n tɣamsa akked teywalt. Wagi d aɣerbaz n Media pro. Iselmaden n uɣerbaz-a, d ineɣmasen, ama di TV, deg umaṭṭaf neɣ di tɣamsa yettwarun. Xeddmen timsirin deg wayen yeɛnan taɣamsa s umata. Ddurt iɛeddan, fkan-asen igerdasen i yinelmaden i yekkfan tannant deg uɣerbaza. Xeddmen yineɣmasen tidwilin am wakken deg srid. Yal yiwen yemmeslay-d ɣef tirmit-is deg uɣerbaz-agi. Syin yal yiwen, yewwi-d asentel deg tedwilt i d-yeslal netta s timmad-is.Akka dɣa ara naf tidwilin ɣef yidles, tatiknulujit , isallen sya u sya, addal…atg. Ma yella d anemhal n uɣerbaz Mass Ould Oulhadj Karim, netta si tama-is, ibarreḥ-d s yiwen n usenfar n tlallit n umaṭṭaf di le Web. Ad d-nesmekti kan d akken amaṭṭaf n JSK seg uɣerbaz-agi i yebda. Ihi akken i d-nenna belli amaṭṭaf n uɣerbaz d amezwaru ara d-yilin di lwilaya n Tizi Uzzu. Ad tili daɣen tansa tiliktrunit ara yestkelfen s yisallen yemxallafen. Ma yella nuɣal ɣer yisenfren i yexdem Mass Ould Oulhaj Karim nezmer ad d-nader : anasiw n tira s tmaziɣt akked usnas AZUL i uselmed n tutlayt n tmaziɣt i yigerdan. Ad neqqim kan deg uselmed, maca tikkelt-a, ad d-yekcem umaṭṭaf imi ad yili usenfar : tidwilin ɣef uselmed n tmaziɣt ara d-yilin s lemɛawna n Useqqamu unnig n timuzɣa akked d Tneɣlaft n teywult. Anect-a, d asebɣes i yilmeẓyen i iḥemmlen taɣamsa daɣen d asnerni d usuzer n tutlayt n tmaziɣt, acku i wakken ad d-tifrir tmeslayt, ilaq ad tt-mmeslayen yimdanen.

  Souhila Yamani 

  
 Deg wass n segd iεeddan 06 deg wagur n yibrir 2019, i d-tella yiwet n temhelt n usizdeg n tlemmast n tɣiwant n Mεatqa, s ddaw n leεnaya n Useqqamu aɣerfan aɣiwan, s tallelt n yimezdaɣ n Mεatqa akked tddukkla Tadelsant Yennayer n taddart Isebaqqen. Ma d asentel n tigawt, bɣan akka “Ad nessizdget tamdint-nneɣ : Ḥemmeleɣ tamdint-iw, ḥemmleɣ Mεatqa, ad tt-ǧǧeɣ zddiget !”. D yiwet n tigawt s wazal-is i ɣer i d-yessawel uselway n Useqqamu aɣerfan aɣiwan n Mεatqa, Mass Lyes Laguel d tarbaεt-is, anda i d-heggan yakk ttawilat iwatan akken ad d-teddu twiza akken iwata, ladɣa lḥarǧ ameqqren yecban ikumya d tmacinin. 

 Tella-d tigawt seld iḍumen i izelgen yakk tiɣemmar n temdint, d lexsas meqqren deg umḍan n yixeddamen i d-yelhan s usizdeg deg srabes n tɣiwant n Mεatqa. Tamhelt-agi ihi, tebdda ɣef 9 n tsebḥit seg sdat n Uxxam n tɣiwant, ɣas ma yennehwal lḥal, d ugeffur i d-yewwten s ṭṭaqqa, maca ur qḍiɛen ara layas yimezdaɣ d tddukliwin : xedment tiwizi-agi n usizdeg s lebɣi meqqren, anda i d-jeemεen ugar n 4 n ikamyunen n yiḍumman, ladɣa seg yiguduyen s trawnaṭ i izelgen udem n temdint-agi, d iqarεunen n yiɣisem (boissons alcooliques) i iεemren yakk tiɣemmar n yiberden n tɣiwant. Xedmen yimezdaɣ d tddukliwin iffaden akken ad d-rren taɣiwant d tazeddgant, mebla iḍumman d iguduyen yezelgen udem n tɣiwant. Dɣa akken ineḥsa deg wussan-agi inggura, sdat n tmesbaniyin yemgaraden mgal adabbu amesbaṭli, aṭas n tigawin n usizdeg d ugerrez n tɣiwanin d yizenqan i d-yellan deg tuget n temḍiqin n tmurt n Lezzayer.

  Ali Zalouk 

  
 D akken neẓra di ddunit merra, imdanen, sexdamen di tmucuha aṭas iγersiwen, acku i wakken tamεayt ad tεeddi u ad taweḍ γer yiswi, ttadren-d yal tikkelt iγersiwen akken ad sen-tishil tegnit, amedya γur-neγ s Leqbayel, nessexdam uccen i tḥerci, izem i tebγest d tezmert… Deg waya, ssawalen-d wat zik yiwet n tmacahut γef win yesderγil ṭṭmeε. Yiwen wass, yuḍen ugellid n lḥut, yewweḍ γer lmuḥal. Ihi, cekkṛen-as ul n wuccen d ddwa. Iceyyeε ixeddamen-is i wakken ad as-d-muqqlen uccen. Mi ttnadin γef rrif n lebḥeṛ, walan yiwen n wuccen la yeddewwiṛ din, ssawlen-as: “Ay uccen”. Uccen: ”Anεam”. Acu akka ara txeddmeḍ ay uccen ? 

 Aql-aγ la nettnadi lmektub.
 Tlata wussan-ayagi, nekni d anadi fell-ak. 
 D lxiṛ kan? 
 A d agellid-nneγ i yebγan ad yeg tameγra, maca yebγa ad yesseḥdeṛ yakk iγersiwen n tmurt. Tura neεreḍ akk iγersiwen ala kečč i ixussen, ula d tameγra teḥbes γef lğal-ik, ihi sellek iman-ik, ayen tectaqeḍ din, ad teṛwuḍ, kullec yella. Uccen, yesderγel-it ṭṭmeε.
  -Besseḥ ur ssineγ ara ad εummeγ. 
  -Awah ! Ay uccen, akken newwi meṛṛa imεerḍen ara ak-nawi. Semlalen iman-nsen, gan-as-d amkan gar-asen. Yerkeb, ruḥen. Akken kecmen talemmast n lebḥeṛ, yenṭeq yiwen uḥewtiw γer wayeḍ: “Ilaq-aγ ad nγiwel neğğa-t-in yenṭeṛ aṭṭas”. Uccen am win i as-d-yefkan abeqqa. Yemmekta-d mi i as-tenna yemma-s ul-nneγ d ddwa i leḥwat. Yenṭeq yiwen uḥewtiw γer wuccen: “Ay uccen, ayγer akka tessusmeḍ, εni ur yezhi ara wul-ik ?”.
  Uccen ifuṛes asteqsi-nni : “Awah! Ala ul-iw ur t-id-wwiγ ara, ttuγ-t-in γef rrif n lebḥeṛ”. Dγa feqqeεen leḥwat imi ayen akken ḥwağen, ur d-yeddi ara. Neṭṭqen γur-s: “S tidett ay uccen, ur d-tewwiḍ ara ul-ik?”. Uccen: “Dayen ttuγ-t-in”. Leḥwat: “Ala ay uccen ad nuγal ad t-id-tawiḍ yis-s ara tezhud di tmeγra”. Uγalen-d s temγawla, akken i d-wwḍen γer rrif n lebḥeṛ, uccen ijelleb yerwel. Leḥwat: “Aniγer ay uccen ? Awi-d ul-ik tuγaleḍ-d γer tmeγra”. Uccen: “Awah! Tameγra n lebḥeṛ urğin telli”.
  Yahia Yanes 

  
 Imezdaɣ n taddart n Tḥanut deg tɣiwant At Ɛissa Mimun, ttefɣen-d, tameddit n yal taggara n ddurt, deg waggur-agi n Ṛemḍan i wakken ad sizedgen taddart-nsen. D tiɣri n tesqamut n taddart-agi, iwumi i d-yerra yal amezdaɣ meẓẓi, meqqer. Yal wa ixeddem ayen yezmer, yal wa yefka-d ayen yesɛa, wa d cci wa d tikti…atg. Ddukklen yiffaden-nsen ɣef yiwen yiswi i ten-yerḥan d aseḥbiber ɣef twennaḍt d usizdeg n taddart. Acḥal d abrid tura i d-ffɣen, yal tikkelt d acu xeddmen. Tikkelt d afraḍ n tregwa n waman d yiberdan yellan daxel n taddart-agi, tikkelt d tuẓut n yijeǧǧigen d ṭṭjur (…). Cebbḥen taddart-nsen s yijeǧǧigen, amḍiq ansi i d-tɛeddaḍ yettriḥ iẓid. Ugar n 100 n yijeǧǧigen d 100 n yisekla i teẓẓa tddukkla “Amgud”, yesseḥbibiren ɣef ugama deg taddart-agi n Tḥanut. Mi d tameddit, ad twaliḍ ttefɣen medden wa deffir wa, yal yiwen acu i d-yewwi yid-s. Yiwen d taberwiṭ, wa d aqabac d lmesḥa, wayeḍ, wayeḍ… Xeddmen deg tegnatin n tumert d unecraḥ, dayen i d-irennun sser i lxedma-agi-nsen. D tagnit ideg ttemɛawanen wat taddart ɣef tɛekkumt ẓẓayen, yecban tin n twennadt. Yal taqrart txeddem deg udewwar-is, i wakken ad tesban iberdan d tregwa n waman ireglen. Yal yiwen ad iḥulfu i yiman-is yessizdig lḥara-s neɣ axxam-is, acu kan ddukklen ur tt-fiqin ara alamma ufan-d iman-nsen gerrzen adewwar neɣ taqrart-nsen. D tagnit n umlaɛi daɣen, dɣa wannect-agi; yenna-d yiwen urgaz n taddart-agi: “Di lecɣal yecban wigi, ttemyuɣalen medden ladɣa ma yecrek-iten uxeddim. Llan kra ttkemmilen tudert lwaḥid, llan wiyaḍ mi yekfa ccɣel-nni yal wa yettuɣal s amkan-is”. D amedya daɣen i tuddar n tɣiwant-agi n At Ɛissa Mimun, i wakken ad tent-cbun. I lmend n waya, yenna-d yiwen umɣar si taddart-agi: “Ur umineɣ ara taddart-nneɣ ad tuɣal ad teddukkel am zik, i wakken ad d-nebgen iman-nneɣ nesɛa akk lḥir d leḥmala n taddart-nneɣ. Nessaram ula d tudrin-agi i d aɣ-d-yezzin, ad aɣ-ɛandent ula d nutenti ɣer wayen yelhan”.

  A. A 

  
 Teɣra Lynda Hantour tussna n tɣamsa deg tesdawit n Ben Ɛeknun (di Lezzayer tamanaɣt) deg wayen yerzan taɣamsa yuran. Deg tdiwennit-agi, newwi-d awal ɣef wungal-is “Iseflan n tudert” akked tira s umata. 

  Aɣmis n yimaziɣen : Amek i am-d-tusa tikti n tira n wungal-agi ?  
 Lynda Hantour : Uriɣ ungal-agi “Iseflan n tudert” i tikkelt tamezwarut ahat 10 n yiseggasen akka ɣer deffir , s tutlayt n trumit. Yella kan deg-s aḥric amezwaru akked wis sin semmaɣ-as “La foligamie” : tagi d tamacahut n Raju i yeǧǧa ugas-is Kennu . Di taddart, iweṣṣa-t akken ad yesbedd axxam-is akked dderya-as. Netta iruḥ ad yegmu tamussni, ad yuɣal d ccix n lǧameɛ. Nettat, teqqim tesseḥbibir ɣef warraw-is. Yiwet n tikkelt, iceggeɛ-as-d urgaz-is, yenna-as : “A-t-an ad ruḥeɣ, sewjed iman-im ad nexdem tameɣra. Sizdeg axxam. Ihi yusa-d urgaz i iruḥen d anelmad, yuɣal-d d aselmad. 

 Tefreḥ taddart. Tameṭṭut tameɣbunt tqeddec , tcebbeḥ i warraw-is, maca tettu iman-is, neɣ ahat d ayen-nniḍen : d lɛib ad tcebbeḥ i urgaz-is. Wagi d yiwen n ugdal i yellan deg tmetti n yimir-n. Ihi, ɣer tmeddit n wass tekcem tmeṭṭut ɣer texxamt akken ad d-tawi iɛdilen i yinebgawen i d-yeddan akked urgaz-is, teḍher-as tmeṭṭut, teqqim ɣef wussu, tcebbeḥ am teslit: terra amendil ɣef uqerru-is, truḥ ɣur-s tenna-as : “ A tinebgit n lḥerma, a tin yeččuren d sser”. Tettmeslay-as s yisefra, tenwa d abrid i d as-iɛerqen imi i dterza ɣer texxamt-is. Terra-as d tnebgit-nni : “ Abrid, ur i yi-yeɛriq ara, aql-i deg umḍiq-iw, nekk d tameṭṭut n ccix Kennu”. Syin mi teḥṣa Raju d takna i d as-d-yewwi, tefsex, dɣa tesleb…

  Tewwiḍ-d awal s umata ɣef tmeḥqqranit mgal tameṭṭut…  
 Deg wungal-agi, ur d-ttmeslayeɣ ara kan ɣef meḥyaf i d-yettilin sɣur timetti mgal tameṭṭut, acku meḥyaf, yettili-d gar tmeṭṭut akked tayeḍ. Tella yiwet n temsalt, ilaq ad nerr ddehn-nneɣ ɣur-s. Mi ara d-nettmeslay ɣef ddɣel ɣef tmeṭṭut, nezga neqqar-d d argaz i d sebba. Ala, ur ilaq ara ad nettu d akken ddɣel n tmeṭṭut ɣer tmeṭṭut, wagi yugar-itent merra. Mi ara nwali liḥalat n berru, nezga nettaf-d belli tettili-d tmeṭṭut tis kraḍet deg temsalt : d tamɣart-is, d tanudt-is neɣ d talwest-is. Nek jebdeɣ-d lwelha ɣef wanect-agi. Tella daɣen tmuḥeqqranit ɣef urgaz, amdya : Argaz ur yezmir ara ad d-yini belli yettwaḥqer sɣur tameṭṭut-is neɣ d uletma-s i iḥekkmen deg uxxam. Ihi, argaz yettwaḥqerr kter , imi ur yezmir ara ad yeffeɣ ɣer berra ad yini belli yettwaḥqer, d lɛib. Argaz, ur ilaq ara ad yili d aɛewwiq i tmeṭṭut. Ilaq ad ibedd ɣer tama-is, ad as-yefk tabɣest akken ad tennerni deg yisenfar-is.

  Amek armi i d-terriḍ ungal-agi ɣer tmaziɣt?  
 Nekk ur ɣriɣ ara tamaziɣt. Asmi i uriɣ tamacahut-agi, uriɣ-t s trumit. Syin, iruḥ ɣur-i Mass Saɛid Cemmax, yenna-yi-d : “ Acimi ur tettaruḍ ara s tmaziɣt ? Nniɣ-as : “ Ur ssineɣ ara, ur ɣriɣ ara , yenna-ak : “Aru akken i tettmeslayeḍ. Taqbaylit-im teqɛed aru yis-s. Ilaq, ad nessimɣur tamkerḍit n tmaziɣt. Mačči d aman ara ternuḍ i tutlayin-nniḍen, ilaq ad tqeḍceḍ ɣef tutlayt-im”. Dɣa seg yimir-n, yexdem-iyi-d lḥir. Dɣa seg imir-n, bdiɣ ttaruɣ s tmaziɣt. Uriɣ-t akken i ttmeslayeɣ, syin akkin d yiwet n tnelmadt i yi-t-id-yuran, yesseɣta-iyi-t Takfarinas Nat Caɛban akked Ɛli Bexti. Ad-asen-iniɣ tanemmirt-nwen . 

  D acu ara d-tiniḍ i tid yettarun s tmaziɣt, maca ggumant ad siẓergent tira-nsent…  
 Am d-mmeslayeɣ ɣef yiwet, tenna-iyi-d: “Bɣiɣ ad aruɣ taqṣidt-iw, maca kukreɣ. Amyaru, mi ara d-yeḥku taqsidt, iban kan ad yagum si tala-s, syin akkin ad as-yernu ciṭ n yimeslayen, ciṭ n ucebbeḥ, ciṭ n usugen. 80% n wayen i d-yettwarun d ayen i yedder umyaru. Ihi kra n tulawin mi ara ruḥent, ad arunt, ttkakrunt timetti. Mi ara taɣeḍ argaz amzun akken tuɣeḍ akk lɛerc-is. Mi ara tiliḍ d tilemẓit, taddart yakk, tettekka deg-m. Ihi mi ara taruḍ, tebɣiḍ neɣ ur tebɣiḍ, nutni ad d-ddun , ad d-ddun di tmacahut-im. D wagi i d aɣbel amezwaru. Syin, akkin, ilaq win ara sent-yeffken afud. Nekk, ahat lukan ur i yi-d-iwehha ara Saɛid Cemmax, ur ttaruɣ ara s teqbaylit. Aɣbel wis tlata d aseẓreg : Yewɛer akken ad taruḍ s tmaziɣt, syin akkin wissen ma yella ad tenz neɣ ala.

  Awal n taggara…  
 Win yettarun taqbaylit ur ixezzer ara ɣer tedrimt, axaṭer tira s teqbaylit d imenɣi. Ad d-iniɣ azemz n, 08 deg meɣres, mačči n ccḍeḥ. Azemz-agi, d imenɣi n tlawin. Ssarameɣ yal ass agraɣlan n tmeṭṭut, ad teffeɣ tektabt n tmezgun. Ma yella ɣef tira s tmaziɣt, ad d-iniɣ :”Ǧerǧer ay adrar n ṣsber, aẓar n tmazɣa ur yettɣar” 
  Yamani Souhila 

  
 Di tirza i yexdem Mass Assad ɣer lwilaya n Skikda i lmend n usfugel n umulli wis 23 n usebded n Useqqamu unnig i timmuzɣa , ibarreḥ-d d akken yella yiwen n wuṭṭun azegzaw anda wid yettnadin kra s tutlayt n tmaziɣt, ama d tasuqilt, ama d asegzi n wawalen, yezmer ad yessiwel ɣer wuṭṭun-a. Akken daɣen zemren yimdanen ad fernen ismawen imaziɣen i warraw-nsen. D yiwen n wallal ara ideggren imdanen akken ad ttarun s tutlayt-a, ad afen, diɣ, ayen ttnadin. Iwekked-d umaru amatu n Useqqamu unnig n timmuzɣa belli llant-d lemɛawnat d yiɣlifen d tsuda tunṣibin yemgarraden. Gar-asen aɣlif n usegmi aɣelnaw d uɣlif n teywalt. Yenna-d Mass Assad d akken yella-d usurif igerrzen ɣer sdat deg wayen yeɛnan aselmed n tutlayt n tmaziɣt. Syin iberreḥ-d belli ad tebdu, ad tettwaselmad tmaziɣt deg Skikda seg unekcum aɣurbiz i d-itteddun. Akken daɣen i d-ixebber ɣef tilin n umastir n tsuqqilt tamaziɣt-taɛṛabt deg unekcum asdawan i d-iteddun deg Usudu n tsuqqilt n tesdawit n Lezzayer. Yerna yenna-d : ‘’Aseqqamu unnig n timmuzɣa, ad yexdem asenfar asdawan amaziɣ deg tesdawit n Skikda. Ula di lwilaya n Wergla, a-t-an ad-yili usileɣ n yiselmaden n tmaziɣt n uɣerbaz amenzu .

  Y.S. 

  
 D taddart Azemmur U Meryem i yewwin amekkan amezwaru n timsizzelt Aïssat Rabah n taddart tazeddgant.

 Ass-nni n lḥedd iɛeddan, 14 deg tuber 2018, i d-yella uberreḥ, deg Uxxam n umezgun Katen Yacine n temdint n Tizi Uzzu, s 10 n tudrin i d-yufraren deg temsizzelt n useggas-a, deg tezrigt-is tis 6. D timsizzelt i d-yettheggi Useqqamu aɣerfan n lwilaya n Tizi Uzzu. Ma nmuqel ɣer yigemmaḍ n tikkelt-a, ad naf d akken d taɣiwant n Tirmitin i d-iḥellan aḥric ameqqran deg usiher-a, imi 3 n tudrin-is i d-yufraren : amḍiq amezwaru, wis tlata akked wis rebɛa. Deg umekkan amezwaru, taddart Azemmur U Meryem n tɣiwant n Tirmitin, wis sin taddart At Saɛid n tɣiwant n At Wizgen, wis tlata taddart Cbaba n tɣiwant n Tirmitin, wis rebɛa tewwi-t taddart Megdul n tɣiwant n Tirmitin, wis xemsa, iṣuḥ-d taddart Tisguwin n tɣiwant n Bujimaɛ, deg umekkan wis setta, tufrar-d taddart At Amer n tɣiwant n At Buwaddu, ma deg umḍiq wis sebɛa, ad naf taddart Icliben n tɣiwant n Abi Yusef, amḍiq wis tmanya, tewwi-t taddart Buyeɣzer n tɣiwant n Friqat, amekkan wis tesɛa, tezga-d deg-s taddart At Ɛisi U Yeḥya, ma d amḍiq aneggaru wis xecra, tefka-t teseqqamut n uktazal i taddart Tamkadbut, taddart tis snat i yewwin arraz deg tɣiwant n At Buwaddu. Arrazen-agi, sqamen-d azal n 44 n yimelyan n ddinar, mačči s 33 n yimelyan am useggas iɛeddan. Mraw-agi n warrazen i yettwaferqen, llan gar 2 d 9 n yimelyan n ddinar. Taddart tamezwaru, tewwi 9 n yimelyan, tis snat tewwi 7 n yimelyan, tis tlata tewwi 6 yimelyan, tis rebɛa, ṣaḥen-tt-id 5 n yimelyan, tis xemsa 4 n yimelyan, ma d tin i d-yufraren deg umḍiq wis setta d wis sebɛa akked wis tmanya, wwint yakk 3 n yimelyan i yal yiwet deg-sent. Ma d taddart i yeṭṭfen amḍiq wis tesɛa akked wis ɛecra, wwint 2 n yimelyan i yal yiwet. Ula d tafelwit n uktazal, swayes txeddem teseqqamut n uktazal, yella-d deg-s umaynut imi yettili-d usenqeḍ ɣef 100 tenqqiḍin. 25 tneqiḍin, rzant iberdan n taddart, 25 tneqqiḍin-nniḍen n useddu n yiḍuman d wammus, ma d imeḍqan uzyizen (publique), yecban tajmaɛt, imekwan n tizzegzewt…atg ɣef 20 tneqqiḍin, 10 tneqqiḍin-tiyaḍ i tliwa d yiɣbula n waman. Ma d imeḍqan n yidles d tmussni akked yisebdaden ɣef 10 tneqqiḍin, timqebrin s 7 tneqqiḍin, ma d tlata-nni i d-yeqqimen i leqwanen n useḥbiber ɣef twennaḍt. Ad d-nesmeki, belli timsizzelt-agi n taddart tazedgant, yettheggi-tt-id yal aseggas Useqqamu aɣerfan n lwilaya (APW) n Tizi Uzzu. Deg tezrigt n useggas yezrin, d taddart n Tiferdoud i yewwin arraz amezwaru, ma d tinna uqbel-is d taddart n Boumessoud i tt-yewwin d tamezwarut deg 2016. Ma d aseggas-agi, ihi d taddart Azemmur U Meryem i t-yewwin. Tazrigt-agi tamynut n useggas-a, yewweḍ wuṭṭun n tuddar i issersen zzmamat n uttekki ɣer 101, yennerna wuṭṭun-agi s lqidar n 25% ɣef tezrigt-nni n yilindi. Deg wussan-nni ineggura n waggur n cutember, i tessuli tufɣiwin-is teseqqamut n tezdeg d tezmert akked twennaḍt n Useqqamu aɣerfan n lwilaya, i yellan d taseqqamut n uktazal n temsizzelt-agi ɣer tudrin yettekkin deg tezrigt-agi tis 06. Tallit n uktazal n 101 n tudrin-agi yettekkan, tella-d gar tazwara n waggur n yulyu armi d taggara n waggur-agi n cutember iɛeddan. Azemz-agi n 14 deg tuber i deg i d-yella usfugel, yemwata d wass ideg yettwanɣa uselway aqdim n Useqqamu aɣerfan n lwilaya Aissat Rabah deg useggas 2006.

  Hocine Moula 

  
 Am tuddar akk n yidurar, taddart n At Smaεel, ɣas ma yella aṭas i ibedlen deg-s, ladɣa iseggasen-agi ineggura, meεna ddeqs n uxeddim d lecɣal i d-yeggran i wakken ad yelhu waddad n tɣiwant-agi.

 Ama d lexsas n waman, neɣ d tamsalt n yiberdan, ɣef wacu zgan yimezdaɣ ttcektin seg liḥala-nsen. Seg yiwet n tama, ma yella nemmeslay-d ɣef yiberdan imeqqranen, nezmer ad d-nini yekfa deg-sen uxeddim, am win yellan gar Lburj n Mira akked d At Smaεel. Rnu i waya, wid yessawaden seg tlemmast n tɣiwant i tuddar-is-nniḍen. Ma seg tama-nniḍen, iberdan n tezniqin d yizriben imecṭah, mazal ur ssulin deg-sen lecɣal. D ayen i yeǧǧan imdanen ccektayen, ladɣa imi d tagrest i d-iteddun. «Limer kan kemmlen i wayen i d-bdan. Aqli-ken tettwalim aɣebbar amek i yuli, akka deg unebdu. Ma yella di tegrest, d aluḍ i yeččuren tizniqin-agi», i aɣ-d-yenna yiwen n urgaz seg At Tεisiwt. Ma d yiwet-nniḍen tenna-d:« Llant tuddar, iberdan-nsent akk d abiṭun, ula d nekni nessaram ad d-yas was anda ara yekfu fell-aɣ lhem-agi». Mi netseqsa aselway n tɣiwant-a, yerra-aɣ-d : «Ur nezmir ad nkemmel lecɣal-agi uqbel ad yekfu usenfar n lgaz. Acku, akken qqaren: ’Ameyyez uqbel aneggez’. Ur nxeddem ara ccɣel snat n tikkal. Aseggas-agi ad d-nelhu d usenfar n lgaz, asmi ara yekfu, imir-n ad nseggem liḥala n yiberdan-agi». Lḥasul, ssaramen yimezdaɣ deg yimḍebbren n tɣiwant, ad ssamden lecɣal, s wayen ara d-yawin abaɣur i taddart s umata.

  K. K. 

  
 I lmend n wass aɣelnaw n yimeɛḍar, i d-yettuɣalen yal 14 meɣres, heggant-d tddukkliwin i iqeddcen i yidis n umeɛḍur yiwet n tikli akked yimiyupaten d yimeɛḍar akken ad sutren izerfan d ttawil deg tmurt-nsen. Imi ulamek ara mlilen deg yiwen n umḍiq, tella-d yiwet n tikli di Tezmalt, tayeḍ di Bgayet, tayeḍ deg Yiderginen, asamar n Bgayet. Deg Tezmalt dɣa, tebda tikli-nni ɣef 10:00 n tnezzayt, seg uxxam n tddukkla n yimiyupaten n Bgayet (DEFI) armi d taɣiwant, syin akkin i tdayra n Tezmalt. Gar wayen sutren wid i d-yeffɣen s abrid, awenneɛ n liḥala n umeɛḍur di tmurt-is, asishel n ukcam-ines di tmetti, aqeɛɛed n usaḍuf ɣef wayen yerzan izerfan-is akked usemɣer n tjernant-is tamayyurt i yellan d 4 000 n yidinaren ar tura. Ad d-nesmekti d akken ayendin d tiddukkliwin i yekkin deg tikli-a akken ad d-fkent afud i yimeɛḍar, ama d tid n yimdanen at wasrayen uzzigen, tid n yimuḍan n ssker neɣ d tid n lɛali d lxir s umata. « Nella di ttiɛad ass-nni n 14 meɣres akken deg-s ad d-nesmekti ass aɣelnaw n yimeɛḍar, deg-s ad nessuter izerfan-nneɣ di tmurt-nneɣ. Acku ar tura, yettwarkeḍ ḥawla umeɛḍur imi ur as-tga ddula ttawil akken ad iɣer neɣ ad yexdem s teshel, am deg tmura-nniḍen », i aɣ-d-tenna tselwayt n tddukkla n yimiyupaten n Bgayet, Massa Nura Ayt Ɛebderreḥman. Send ad tkemmel ɣef taluft-nniḍen: « Wamma tajernant-nni tamayyurt fiḥel ad d-nini. Ladɣa imi ddula tẓerr-itt d tikci kan, mačči d azref n umeɛḍur. Ɣef waya i tt-tesseḥbes kan di 4 000 n yidinaren seg wacḥal tura d aseggas ». Yewwi-d ad d-nini belli ɣef temsalt-a n tjernant n umeɛḍur, aṭas i d-yekkren deg wayen iɛeddan ssuturen asali-ines, ama d tiddukkliwin, imḍebbren idiganen d yirgazen isertanen, maca yesɛuẓẓug uwanek i tiɣriwin. 
  M. K. 

  
 Akken i t-id-iberreḥ deg umiḍan-is n Facebook, yeffeɣ-d ussan-a iɛeddan uḍebsi n ccna n Meẓyan Xalifi, iwumi isemma « Azuzzen ». Seld acḥal d akud i d-yettewten deg usekles d lecɣal-nniḍen yerzan asufeɣ n yiseɣrez, yelḥeq-d lawan ideg yezmer kra n win iḥemmlen asefru d uẓawan s teqbaylit, ad yettḥesses i sebɛa n tezlatin i yecna unubi Meẓyan deg uḍebsi-ines. Meẓyan Xalifi i d-ilulen deg useggas n 2002, i d-yekkren deg taddart n Ayt Smaɛel i yettwassnen s leqdicat-is idelsanen, gar-asen tafaska n tmedyazt i d-tettheggi yal ayyur n meɣres, yefren ula d netta tutlayt-is swayes ara yebnu awal, ara yessiweḍ i yimsefliden iznan s taɣect d uẓawan. Ladɣa imi segmi i d-yessen i yebda tayri i ccna d wayen yeqqnen i tẓuri, i yebda yettaru isefra, yesnulfay-d iẓawanen. Ad d-nesmekti d akken Meẓyan, yella yekki deg uḍebsi « Tifrat » i d-yessufeɣ gma-s Mhenni deg 2015, anda yecna yid-s amsin deg tezlit n unelmad. Yerra daɣen tajmilt s usefru i unaẓur Ɛli Ideflawen deg teẓrigt tis mraw d yiwen n tfaska n Udrar n Fad, anda i d-yettwaɛreḍ Dda Ɛli ad yili d inebgi. Aseggas-a dɣa, ɣas ilehhu ula d tɣuri-ines, yewweḍ ayen i yessarem seg wacḥal-aya mi yessekles, yessufeɣ-d album-is amezwaru. Liḥala n ugerruj, Anecṭayen, Aselmad-iw, Ccfawat, Eḍs i ddunit, Tameɣra, d Timseɛraq, i d sa n yizwal i yefka Meẓyan Xalifi i tezlatin-is timaynutin, ideg i d-ttwawin yisental yemgaraden s umeslay iweznen d uẓawan icebḥen. « Tuffɣa n walbum-a-inu amezwaru d ayen ibanen teslal-iyi-d tumert. Ferḥeɣ imi awal-iw ad as-slen wiyaḍ, maca ad umreɣ ugar ma yehwa i yimsefliden. Aya ad i yi-d-yernu tabɣest i wakken ad neǧreɣ abrid ». I aɣ-d-yenna Meẓyan Xalifi.

  Kaisa Khalifi 

  
 Yebda yakan uheggi n tezrigt tis mraw d seddiset (16) n tmeɣra n tazart, i d-tessuddus yal aseggas tuddsa “Figuiers-culteurs” n Béni Maouche deg lwilaya n Bgayet.

 Tazrigt n usegga-agi, ad d-tili ussan n 27 d 28 akked 29 cutember 2018, dima deg ssuq n tama n Béni Maouche, yettwassnen mliḥ s tneqlin. Yetturaǧu deg tezrigt n useggas-a, ad yili wahil d anesbaɣur, ama si tama n yirmad idelsanen ama si tama n temsikniyin. Aṭas n yimsikniyen ara yilin di ttiɛad, gar-asen wid ara yilin n dinna kan n Béni Maouche d wid ara d yerzun si tamiwin-nniḍen n Bgayet, ɣer tama n wid n lwilaya n Ṣeṭṭif d wiyaḍ…atg. Am wakken daɣen i yetturaǧu ad d-yili wawal s telqey ɣef yibaɣuren n lbexsis d tazart ɣef tezmert n umdan akked wazal-is deg tdamsa n tmurt. D tagnit i yimerriyen i wakken ad d-isinen tamnaḍt-agi n Béni Maouche i icebḥen s waṭas. Am wakken daɣen ara d-walin ayen tekseb d agerruj, gar-asen leṣnaf yemxalafen n lexrif. D tagnit daɣen i wid yebɣan ad a-aɣen iḥbuben neɣ iniɣman s leṣnaf-nsen yemgaraden. Ma d iswi n usiher-agi, i yuɣen amkan deg tama-agi d tmurt n Leqbayel merra, d asuddukkel gar yifellaḥen yesnuzun akked yimerriyen i d-yettaɣen ayen bɣan. D tagnit diɣen i usenɛet n lɣella yemxalafen n tazart d wayen i d-ittekken seg-s, am wakken daɣen i d-tettawi tmeɣra-agi abaɣur i temnaḍt-agi n Béni Maouche. Ɣer taggara, ad-nesmekti kan belli, deg useggas yezrin ugar n 157 n temsikniyin i d-yellan, sɣur ifellaḥen n 21 n tɣiwanin, 11 deg-sent d tid n Bgayet ɣer yidis n 10 tiyaḍ seg Ṣeṭṭif.

  Ghani Amazigh 

  
 Tazrigt tamezwarut n rreḥba taɣelnawt n tfellaḥt d usnulfu, ad tili ussan n 1, 2 d 3 tuber i d-i teddun deg lwilayan Tizi Uzzu, akka i tt-id-ssuzer Texxamt n tfellaḥt n lwilaya (CAW) deg yiwen wulɣu, imi d nettat s timmad-is i d tamsuddest n leqdic-agi. Ma d iswi n rreḥba-agi, d asexdem n wallalen atraren deg tfellaḥt ara d-yuɣalen s ubaɣur ɣef tdamsa n tmurt. D abrid swayes ara neǧǧren abrid gar tesdawit akked yifellaḥen, i wakken ad yili usfaydi s tmussni d yinadiyen n yisdawen-agi deg uḥric-agi n tfellaḥt akked tiknulujit tamaynut. D tagnit daɣen, ara d-yessemlilen imussnawen n tiknulujit d yifellaḥen, i wakken ad yili useḥres n usexdem n tarrayin tijdidin n ufares, yettɛwanen deg usnerni n lɣella d usefti ugar di kra n urmud i ixeddem ufellaḥ, d imeslayen i d-yenna i ssrabes n yissalen n Lezzayer (APS), Mass Abdelghani Benali, imsuddes n rreḥba-agi. Yetturaǧu deg wahil n rreḥba-agi tamezwarut, ad yili d anesbaɣur, gar yisaragen akked temsikniyin, asenɛet n tarrayin timaynutin n tfellaḥt, akked waṭas n leqdicat-nniḍen. ad tili rreḥba-agi, deg tzeqqa tanaddalt Said Tazrout n Temdint tamaynut n lwilaya n Tizi Uzzu, anda yetturaǧu, ad rzun ddeqs n yimsikniyen d yisdawanen ara d-yerzun seg waṭas n lwilayat n tmurt. Ad nesmekti kan belli, rreḥba-agi ad tili s tallelt n waṭas n yidisan di lwilaya n Tizi Uzzu, yecban; Tanmehla n lwilaya n Tizi Uzzu n ssrabes n tfellaḥt, Aseqqamu aɣerfan awilay (APW)… atg.

  Adaoun Abdelghani 

  
 <em>Inig n lweqt-a</em>, d aḍebṣi amezwaru n Demmuc Seddiq « Ccix Ṣeddiq », album ara yilin deg unnar ass n 12 deg yennayer, d azemz mačči kan akka i d-yusa imi yextar-it unaẓur d inig ɣef teqbaylit n tuɣac-is d wansayen-is. Deg tezlatin-is, yerra mmi-s n taddart n Tqerbust tajmilt i tmurt n Leqbayel s umata akked taddart n Sliman Ɛmiṛaṭ « Taqerbust » deg Tubiret, maca ur yettu ara Bgaye, am wakken ur yezgil ara Tizi Uzzu anda yesεedda azul d aḥmayan i yimsdurar-nni ibedden ur ɣlin. Di tesṛeṭ amedyaz, yewwi-d ɣef yiεessasen d yirgazen yettwameḍlen deg ukkuẓ n tɣemmaṛ n tmurt n leqbayel seg Gurara, Sidi Ɛmar Crif,  Azṛu n Ṭhur neɣ Sidi Udris. D tamedyazt yeččuren d inzan d lemεun deg yal yiwet n tmanya tezlatin-is. Aẓawan, d asuɣu n yimdanen. Ma deg uḍebṣi Inig n lweqt-a, d asuɣu n unaẓuṛ ɣef Lezzayer yuḍnen, yenteṛṛen neɣ ahat maḍi yesselqafen d tmurt n leqbayel ideg yenta acḥal d ajenwi n lesnin, tikwal srid, tikwal yetturar s wawal. Anaẓur yeggujlen seg temẓi akken i d-iban deg tezlit Ay iḥbiben-iw, anda yessuter i wul-is acuɣer yeḥzen, dɣa winna ad yenfel d ticeqfatin n ccfawat n temẓi. Si lḥif ɣer lḥif, yudder-itent-id yakk unaẓur imi deg tezlit Anda ara ak-id-geɣ, imawlan  d-yewwin ɣef ddunit taḥercawt, ur ncuḥ ula i yiwen armi yewweḍ unaẓur yendem i wass n tlalit-is.

 « Anef-iyi kan »neɣ « Inig lweqt-a » azwel n uḍebsi-agi d tizlatin yeččuṛen d afrayen, d iḥulfan akked yinumak. Asirem, yella deg « Itij ɣef lejba »imi ɣas ddunit tettarǧam deg yimdanen, iṭij d ulaqrar ad yali ɣef tɣaltin n tudert-nsen s ṣṣwab, tidet d teqbaylit akken yenna unaẓur

 ‘’Ceyyεɣ ilindi, qabel wissen ma ad yeqbel.

 Ad nazzel, ad nqabel taswiɛt,

 Amennuɣ n leqbayel seg zik ɣef laṣel.

 Muḥal newwi tayhudit,

 Win yeldin tiṭ i lɣafel ad as-yeɣli usfel,

 Ad as-teεṛaq ula d taqbaylit.

  Tigrine Nisma 

  
 Teɣzi n tegrest-a, am yal tagrest dɣa, sɛeddan-tt yinehharen n tɣiwanin n Tsexriwt d Ayt Smaɛel deg teqlaq d tugdi. Aya imi abrid i ten-yettawin tasebḥit i ten-id-yettarran tameddit, ulac akk deg-s taɣellist i ilaqen ad tili deg yal abrid. Ayen i d-yettilin deg-s, d isyaxen n yal ccetwa, yeǧǧa at tkeryas ttkukrun ad t-sqedcen, imi tezga deg-s tudert-nsen deg umihi. 

 Seg tikkelt iɛeddan, asmi yeɣli umur ameqqran seg ubrid-nni deg yiwen n umkan, ur yerkid s wudem yelhan wakal n temnaḍt-a. Ass-nni, teḥbes din tikli kra n wussan, ttɛeddayen yinehharen n Ayt Smaɛel di leɛḍil seg taddart n Rrif, armi i t-id-terra yiwet n termist yezmer ad yettwaseqdec. Aseggas-a dɣa, ɣas tuɣ yettwaččur yilem n ubrid isaxen, yuɣal yelḥa wakal-nni tikkelt-nniḍen, iga-d aceqqiq di tlemmast n ubrid, rnu mačči ḥaca deg yiwen n umḍiq. 

 D ayen i yernan yewwi-d ugar n tugdi d unezgum i yiseqdacen n ubrid-a awilay wis 06. « Akk akal n temnaḍt-nni itteddu kra kra. Nwala yal aseggas ad yernu ad iḥerrek cwiṭ, abeɛda deg tsemhuyt n tesmuḍi d yigeffuren ideg ṭṭuqquten waman », i d-yenna yiwen n unehhar n Ayt Smaɛel. Ɣur yimḍebbren n tɣiwanin uɣur yeqqen ubrid-a, Tasexriwt d Ayt Smaɛel, ur sɛin ar tura tifrat-nniḍen i ubrid-a yettseyyixen, ala aččar d ureqqeɛ-ines yal mi ara yelḥu neɣ izuq. Ulamma ɣur tuget n yiɣermanen, ur ilaq ara attkel kan ɣef ubrid-a ayiwen, imi yezmer ad iruḥ akkit ass-a neɣ azekka.

 « Ttwaliɣ, yewwi-d ad nwali amek ara nexdem abrid-nniḍen d amaynut ara yilin d amsellek sya ɣer sdat. Abrid-a aqbur, ma kemmlen yiseyyaxen deg-s, ur yettdumu ara aṭas n yiseggasen », d awal n yiwen n umezdaɣ n tama n Unẓul-asamar n Bgayet.

<p style="text-align:right">  M. K. 

  
 Aɣbel n lexsas n tedrimt i uselḥu n tesmaččiwin n yiɣerbazen imenza, mazal ar ass-a yeɛgeb aṭas deg-sent deg tɣiwant n Lemɛatqa, dayen i d-yessekkren lɣiḍ ameqqran n yimawlan n yinelmaden, dayen iɛewqen, diɣ, inemhalen n usegmi, rnu ɣef waya, yeɛgeb tasertit n uselḥu n Isquma iɣerfanen n tɣiwanin. Sdat n teswiɛt-agi i iweɛren nezzeh, iɛeggalen n Tesqamut n taddart n At Zɛim, s tallelt n yimezdaɣ n taddart, d yimezdaɣ n tɣiwant n Lemɛatqa, heggan-d yiwet n temsatla, anda i d-jemɛen tadrimt akked yisufar n wučči i lfayda n snat n tesmaččiwin n yiɣerbazen imenza n taddart ; wigi d aɣerbaz amenzu n At Zɛim I akked uɣerbaz amenzu At Zɛim II. Tella-d temsetla-agi deg ddurt iɛeddan deg tɣiwant n Lemɛatqa, seld mi d ssutren yinemhalen n usegmi n yiɣerbazen-agi imenza, tallelt deg tesqamut n taddart, dayen i d-yellan seld yir liḥala ideg llant tesmaččiwin, d lexsas deg wučči ttmudun i yinelmaden. Tella-d tegnit-agi seld lexsas n tedrim i d-yettunefken seg Tneɣlaft n usegmi s wazal n 30 DA i unelmad, d tallelt n Usqamu aɣerfan n tɣiwant s wazal n 40 DA i unelmad, maca aya, drus maḍi, dɣa ad naf tuget n tesmaččiwin ḥebsent. Ayen i d-ixelqen aɣbel-agi, d leblan dmen yiɛeggalen n udabbu n tmurt n Lezzayer i ibeddlen anagraw n uselḥu n tesmaččiwin n yiɣerbazen imenza seg Tenmehla n usegmi ɣer Yisquma iɣerfanen n tɣiwanin, dayen i d-yeglan s waṭas n uɛeggeb deg uselḥu, ladɣa seld n usenqes n tedrimt yettunefken i uselḥu n lecɣal n tɣiwanin s wazal n 60% n tedrimt.

  Ali Zalouk 

  
 Ad d-tessuddes tddukkla tadelsant n taddart n Yiɣilt n Teqḍibin n temḍiqt n Iberquɛen, yetabaɛen ɣer tɣiwant n Mɛatqa, i ibeɛden s wazal n 10 n yikulimitren ɣef tlemmast n tɣiwant, ass n sem, 27 seg waggur n duǧember 2019, assečči n Uɣrib deg Taddart n Yiɣil n Teqḍibin. Akken tuɣ tannumi tddukkla-a s leqdicat-is idelsanen, i yesseḥbibiren ɣef yal ansay yesɛan assaɣ d tgemmi n ugdud aqbayli. Dɣa ansay n Ussečči d yiwen unsay aqbur n taddart-agi, yezdin tagmat n yimazdaɣ n taddart d yimezdaɣ n tɣiwant n Mɛatqa. Ɣef wanect-a dɣa, ha-tt-an tenced-d tddukkla tadelsant n Yiɣil n Teqḍibin akk imdanen yebɣan ad d-ruḥen ɣer ussečči n Uɣrib, tinnubga i yal yiwen seg rebɛa n tɣumar n ugezdu n Tizi Uzzu. 

  Ali Zalouk 

  
  Isufar 

 – 260g n uwren n temẓin

 – 200g n lḥmeẓ 

 – lmelḥ

 – tibexsisin

 – ciṭ n zzit n uzemmur

 – ssker

  Aheggi 

 Qqlut-d timẓin-nni daxel n tmeqqlit alamma uɣalent d tiwraɣin. Mi qqlant timẓin, rnut lḥemmeẓ-nni diɣ kif kif. Ẓdet timẓin-nni, syin sɛeddit awren-nni daxel n uɣerbaz i wakken ad as-kksen yicelman i d-yeggran deg-s. Ternum, daɣen, teẓdem lḥemmeẓ-nni. Sxelḍet tura awren n temẓin d win-nni n lḥemmeẓ. Syin, terrem-as lmelḥ. Tzemrem ad teččem arkul-a s tbexsisin (d asisen). S tezmert-nwen.

 Daya

  
 Mebɛred mi d-yessufeɣ sin yidlisen, yakan de yiseggasen iɛeddan. ‘’L’Algérie au Carrefour’’ anda i i d-yessizreg, deg useggas n 2012, iḍrisen n baba-s Imache Amar i yellan gar tgejda n Umussu aɣelnaw, ladɣa, deg Yitri n Teriqt ugafa (Etoile nord-africaine- ENA), syin yerna yessuffeɣ-d ungal-is amezwaru s uzwel ‘’La mort du vieux chêne’’, deg useggas 2017, ha-t-an yeffeɣ-d udlis-is-nniḍen iwumi yefka isem ‘’Proverbes et dictons kabyles’’, deg taggara n useggas-a 2017. Deg udlis-agi-ines aneggaru, ijmeɛ-d Chabane Imache kra n yinzan mechuren deg tmetti taqbaylit, u yerna-d yessekfel-d kra ur nettwassen ara, inzan i qrib yegren deg tatut. I wakken ad gzun yimdanen, s telqayt, neɣ ad ten-iɛiwen akka ciṭ deg unamek n tenfaliyin-a akked wazal ttawint, yerra-ten-id Chabane Imache ɣer tefrensist, neɣ yefka-asen anamek i yezmir ad yili s tefrensist. Ugar n waya, yerna-d umyaru kra n tedyanin yeḍran deg tmetti i iwala netta zemret ad ilint d amedya deg ttrebga deg tmetti. ‘’Proverbes et dictons kabyles’’, d ammud i d-yeffɣen ɣer tezrigin Numidie , azal-is 300DA. Ilul Chabane Imache deg useggas 1952 deg taddart n At Mesbah deg tɣiwant n At Dwala, lwilya n Tizi Uzzu. Xas ulamma inuda Chabane Imache ad d-yerr ɣer tatut ayen i qrib ad yenger, acu kan amur ameqqran n yinzan akked tenfaliyin i d-yerra s annar, llant yakan deg yidlisen-nniḍen. Tis snat, lukan limer i yeqqin ɣer yal inzi neɣ tanfalit ɣer umezruy-is akked wamek i tt-id-yesnulfa bab-is. Tili, win ara yeɣren adlis, ad yegzi mliḥ anamek n yinzan, ladɣa mi ara nzer amur n yimeɣriyen n tmaziɣt i yellan akka tura, d ilmeẓyen neɣ d inelmaden, ur nesli ara i yinzan-agi srid ɣer yimawlan-nsen. Akken yebɣu yili, adlis-a n Imache Chabane yerna-d ɣer tsekla n tmaziɣt s umata.

  Hocine Moula 

  
  Ha-ta-n wayen i d-nnan  

 Goumeziane Nabila, d tanemhalt n yidles n lwilaya n Tizi Uzzu 

 « Nebɣa ad nessiweḍ rreḥba-agi n udlis i yimezdaɣ merra n lwilaya-nneɣ, dayen i d aɣ-yeǧǧan ad nexdem ahil d amerkanti deg yimukan n yidles tesɛa lwilaya n Tizi Uzzu. Dɣa nessekcem rreḥba-agi s leqdicat idelsanen deg 5 n temkerḍiyin n tɣiwanin, iɣerbazen n usegmi, deg wammas adelsan Matoub Lounès…atg. Nexter ad as-nner tajmilt meqqren i urgaz meqqren deg unnar n tira ama dagi deg tmurt n Lezzayer neɣ deg tmura n leǧnas, ula d tajmilt-agi tekcem deg tesmiḍent n tlallit n umaru, n umazray, n umnadi, n umussnaw Mulud Mɛemmri. Ulamma yal aseggas nettara-as tajmilt, maca netta yuklal ugar n waya i lmend n wayen i d-yefka i yidles n tmurt n Leqbayel s wuzig neɣ win n tmurt n Lezzayer s umata. Ad snimreɣ aṭas udmawen n lḥerma i d-yerran i tiɣri-nneɣ, i wakken ad tɛeddi rreḥba-agi deg tegnatin igerrzen, mebla ma ttuɣ imura d tezrigin i d-yerzan seg tamiwin yemxalafen n tmurt, ad snimreɣ daɣen wid i d-yefkan isaragen, akked wid i d-yellan ɣef lmendad n yisikwan i nexdem. Ma nemmeslay-d ɣef usentel n rreḥba-agi, nextar-it imi nwala belli asentel-a yedda d leqdicat n usfugel n tesmiḍen n Mulud Mɛemmri, yerna mačči dayen i tzemreḍ ad d-temmeslayeḍ ɣef Dda Lmulud deg 5 n wussan kan. Am wakken daɣen i d-yella waṭas n umaynut deg tezrigt-a tis mraw, nessaram ɣer taggara ad nessiweḍ ɣer yiswi-nneɣ agejdan (asnerni n wazal n udlis deg tmetti-nneɣ).

  Mohamed Abdellah, d amaru i d-yerzan seg Tlemcen 

 «Rziɣ-d i tikkelt tamezwarut ɣer rreḥba-agi Ǧerǧer n udlis dagi deg lwilaya n Tizi Uzzu, iɛǧeb-iyi aṭas lḥal imi walaɣ inelmaden neɣ ilemẓyen qqaren idlisen ladɣa ungalen, ulamma ula d nekk d ilemẓi n 20 n yiseggasen, maca rran-iyi-d asirem warrac-agi. Ssarameɣ ad d-uɣaleɣ aseggas-nniḍen s udlis-nniḍen, ad cekkreɣ aṭas imsuddsen n leqdic-agi, d wid i yi-id-inecden i wakken ad iliɣ gar watmaten-iw imura iqbayliyen.

  Yesteqsa-ten A.A 

  
 Yal tallit-a n ulqaḍ d ubray n uzemmur, yettnekkar-d yiwen n unezgum d ameqqran ɣer wat lmaɛesrat n uzemmur deg ukuẓet n tɣemmar n tmurt. Mi ara yettwajmeɛ dayen zzit sɣur yimsaɣen, yetteggra-d bu lmaɛesra deg leḥsabat imeqqranen i as-d-yesnulfuyen iɣilifen. Ssebba n waya d iɣes n uzemmur i d-yettɣiman d taffa sdat lmaɛesra-s mi ara yekfu ubray. Ur as-d-banen waṭas n yiberdan ɣef wamek ara as-yexdem akken ur yettḍurru tawennaḍt, ur irennu iman-is. Ladɣa imi, ilaq ad d-nesmekti, diri-t ayendin yiɣes-a i wakal d wanda yakk llant ṭṭjur. Seg wakken yesɛa kra n tangiwin tisemmamin, ansi yekka yiɣes-a n uzemmur ad yesreɣ, ad yeǧǧ ayen iḥuza ur yesliḥ i kra. Daymi ur ilaq uḍegger-ines anda i d-yewwi Rebbi kan. D ugur ageɛmir i d-ibanen tallit-a taneggarut, urɛad i as-d-ttwawfent tifrat iwulen, ama sɣur medden neɣ sɣur yinesdabuyen. Neẓra at zik ur d-mugren aɣbel-a, acku ma ur t-serɣen deg ukanun deg tsemhuyt n tegrest, llan xeddmen-t d leɣbar i tbeḥyar. Maca tura mi iɛum lgaz, ulac ikanunen. Mi ttzident tnezduɣin, ulac tbeḥyar. « Nella ntessra-as aṭas iɣes-a n uzemmur. Aha i useḥmu neɣ i leɣbar. Maca tura aseḥmu nesseqdac lgaz, ma d tibeḥyar ur nxeddem imerjaɛ igeɛmura am zik ». I d-tenna yiwet n tmeṭṭut seg Ayt Smaɛel. Ɣer kra n yimussnawen n taɣult, ala allus (recyclage) n yiɣes i ttwalin d ferru i d-yeggran i uɣilif. Ladɣa imi ar tura mačči aṭas i t-iɛerḍen, neɣ xilla n luzinat i yellan, akken ad d-ibin ugemmuḍ-is ma yettsuddu neɣ ala. 

  M. K. 

  
 Aḥric 1

 Zik, yella uγyul n dda Qasi n Tubiret yesdeḥdiḥ γef yiman-is, yettεebbi-as mraw (10) n tikkal deg wass ḥala ma yugi ad yeddem. D awezγi yella melmi i as-yenna ay aqerruy-iw, εeggu ur t-yessin. Imiren, ula mi ara yili dda Qasi gar yimdanen, yettqadar nezzeh, γas ma llan ttmeslayen γef temsal timeqqranin, ulac tagnit neγ taqṣiṭ ideg ur d-yessekcam ara aγyul-is deg umeslay, ḥala yis-s i yettlejlij. Asmi i tent-id-tenna tgecririt-is, γlin icekkaben-is, ur yezmir ara yakk i tuddma, ira ad t-yesenz neγ ad t-yessufeγ seg uxxam. Yenna-as i temγart-is: Ma ur as-d-tefki ara twenza-s win ara t-yaγen ngum amenzu n yennayer, ad t-awiγ metwal Beclul, ad as-ḍelqe&amp;gamma,; ahat ad glun yis-s waεraben-nni n Sṭif yesnuzun taεeṭṭart. Ur stufaγ ara ad ttruẓuγ aqeṛṛu-iw amek d wacu ara yedder umerdiḍ-inna, yerna d tagrest mm ṣṣmaḍiḥ i d-iteddun. Aγyul ageswaḥ, γas akken γlin imeẓẓuγen-is, yesla-as i bab-is d acu i d as-yettheggi. Yenna-as i wul-is, γas akka d aγyul i lli&amp;gamma,; yessefk ad d-afeγ ttawil amek ara rnuγ ussan i d-yeggran di liser. Ala, ala tudert gar Lεelma d Lyacir. Yuker-as i bab-is lγiḍa n teylut d umendayer, yennejla seg udaynin, yeṭṭef abrid n udrar γer Tizi n Kulal, ira ad yettmeddiḥ dinna di tεebbuḍt n Ǧeṛğeṛ, ad d-yessis aγrum-is s yiγallen-is gar imerrayen yetturaren taḥnaccaṭ n udfel di Tigejda. Yewweḍ γer yiwet n tala i d-yusan sdat n taddart n Beclul, yeswa almi d tikli ad yeṭṭerḍeq uεebbuḍ-is, yerfed aqeṛṛuy-is s igenni, iger-d tiγṛi, yessawel: ‘’Ttxil-k, ẓẓel-d afus-ik! Nezga nettwet nessusem. aql-i seddaw tecḍaḍ-ik, ay agellid Belqasem! γas deg-neγ yettu Yillu, ahat XA fell-aγ yesεa ul. S yis-k aṭṭan-iw ad yeḥlu, ay agellid n Beclul’’. Yessuli kan ameslay, yesla i useglef yettaken anzi s anaza&amp;epsilon,; dγa yeḍfer lewhi n wansi i d-yekka wayen i wumi yesla s tikli…  Tettkemmil  

  Seg tsekla taqbaylit 

  
 Amenzu n yennayer d leḥsab n tazwara n useggas ɣer yimaziɣen. Xas ulamma aṭas n yimharsen i iɛeddan ɣef ugdud-a, meɛna aya-gi ur t-yeǧǧi ara akken ad ttun aẓar-nsen d yidles –nsen, neɣ ahat ad mmalen ɣer yidles n imḥarsen i iɛeddan si tmura n umaziɣ. Jjguglen deg wayla-nsen: seg Tegzirin tiknariyin seg umalu ɣer Siwa di Maṣer; seg yilel agrakal seg ugafa arlamma d timura tiberkanin deg unẓul. D tagi i d tamazɣa i yeṭṭfen deg wayla-s. Xas ulamma di tmurt n Lberrani i llan yiqbayliyen anect-a, ur d yuzgi ara d aɛewwiq akken ur sfugulen ara ixef n useggas n yimaziɣen , aṭas n tdukliwin tidelsanin i d-iheggan i tugnit-a, gar tddukkliwin–a, ad nader : tidukla ACBO i yextaren sin yinaẓuren sin n tgejda n cna n teqbaylit , akken ad asen-arren tajmilt wigi d : Sliman Azem akked Cheikh El Hasnaoui , aṭas n wid i yecnan di tmeɣra-a : Agraw Amzik, Cherif Hamani, Malika Yami , Rachid Mesbahi, Lounes Kaci, Kamal Syammour. Yella-d usfugel-a ass n 13 deg yennayer 2018 di Le Château des Rochers n temnadt n OISE. Mi nesteqsa aselway n tddukkla Mass Baaziz Karim ɣef usfugel n yennayer di tmurt n lɣerba ha-t-an wayen i d-yenna : ‘’Nesfugul yennayer am Leqbayel merra, tameddit n wass n 11 deg janvier, nxeddem seksu bu sebɛa yisufar, nettemlili akked leḥbab. Yesɛa leqdic adelsan azal meqqren deg usejhed n tutlayt d yidles, ladɣa di tmura n lɣerba’’. Si tama-nniḍen, tella-d daɣen tddukkla n « Afus deg Ufus » di temnadt n Lille. Iɛeggalen n tdukkla-a, ur zgilen ara tagnit-a akken ad heggin ula d nutni kra n leqdicat i lmend n umenzu n yennayer. Yella-d wahil-nsen s usewjed n seksu akken i d-yella di merra n yixxamen iqbayliyen, am wakken i tella tarbaɛt n yiḍebbalen akked terbaɛt n cdaḥ . Ma yella d tiddukkliwin tidelsanin i yellan di temnadt n Leqbayel, ula d nutenti ur zgilent ara tafaska-a. Nezmer ad d-neder, d amedya, tiddukkla tadelsant Tussna n taddart n Ubizar, ula d nettat texdem ahil s wazal-is imi ass n Sebt 2 deg yennayer 2968 xedmen timsizzelt gar yiɣerbazen ilemmasen: Amatoui Mohammed akked aɣerbaz les frères chouhada Mehala. Tella-d temsizzelt-a, d tajmilt i uselmad d unaẓur Mass Nouredin Ait Sliman, syin ɣer-s, fkan azal i yimedyazen n taddart akken ad ɣren isefra-nsen. Mebla ma ttun tazeqqa n yicewwiqen anda agraw n temɣarin, ṭṭfent leqdic-a. Anect-a, d ayen ara yesbaɛden tatut ɣef yicewwiqen, akken daɣen i d-tella tzeqqa n tira n tfinaɣ i selḥan yiselmaden n tmaziɣt anda ffkan i warrac imecṭaḥ tagnit akken ad lemden tifinaɣ . Yenna-aɣ-d yiwen seg yiɛeggalen n tddukkla d akken: “ tazeqqa-a n tira, nexdem-itt akken ad d-nexlaq assaɣ gar yigerdan akked tira n tmaziɣt taqburt “. Ɣef 11h, tella-d tejmilt i Mass Nouredin Ait Sliman s tillin n uselway n tɣiwant akked yinemhalen n yiɣerbazen. Ma yella tameddit n wass, turar-d terbaɛt n umezgun taceqquft n Muḥya ‘Tacbaylit’’. Tekfa tfaska s ccnawi n yinaẓuren n taddart . Akka ihi i sfuglent tddukkliwin tidelsanin ixef n useggas n Imaziɣen. Mmxallafit wahilen, mmxallafit wadagen anda i d-llan, maca iswi d yiwen, lebɣi d yiwen, ayen yugaren aya d tinekkit ɣer umezruy alqayan n ugdud-a.

  Souhila Yamani 

  
 Macahu tellem cahu, Rebbi ad tt-yesselhu, ad tt-iɣzif annect n usaru.
  Yiwen n wass, yella yiwen n yilemẓi yebɣa yiwet n teqcict ad izweǧ yid-s, maca yemma-s n uqcic, tugi ad as-tt-id texḍeb, acku tebɣa-as tin yellan d yelli-s n umerkanti i wakken ad yesεu tuyat.
  Ihi yal tikkelt, ad as-yini: “a yemma, ruḥ, ḍleb flantiya, yelli-s n leflani”. Ad as-d-terr: “ala, ur d-ttawiɣ ara tinna, d leḥram ma tekcem-d ɣer texxamt-iw”. Asmi d as-tguber yiwet d yelli-s n flan, meḥsub d bu udrim, tewwi-tt-id, lamaεna txelleṣ, acku taqcict, twulef lεez d trika, tura a wid neɣ rḍel-d. Bdant temcukal d ccwal, aḍegal, yenna-asen: “Nekk, fkiɣ-awen taqcict, rniɣ-as-d lmektub-is, maca mačči d lwert ad i yi-twertem”. Akken texdem temɣart d daεwessu. Tenṭeq ɣer mmi-s: “Ammi, amek ara nexdem, tagi ur as-nezmir ara cuṛuṭ-is meqqrit?”. Mmi-s: “A yemma, nniɣ-am d kemm i iḍebbren, amek tura kemm?A yemma, tecfiḍ ɣef tin bɣiɣ zzman a-tt-an tura tezweɣ, thenna, seg tjerreb ddunit tiwweḍ ɣer uxxam-is tεemmeṛ-it, ttif tameṭṭut iḥerzen, tayuga ikerzen, ma d nekk ur d-yewwiɣ tin iḥerzen wala tayuga ikerzen, ḍebber”. Tam$art: “Annaɣ a mmi, nekk ɣileɣ meqqreɣ, sneɣ, ziɣ mazal bdiɣ tussna, armi d tura i fehmeɣ belli lxir mačči d sεaya, lxir d ul”.
  Aqcic: “A yemma, lxir n bab-is”.
    Yahia Yanes 

  
 Ahat mi ara yekcem ugrud i tikkelt tamezwarut ɣer uɣerbaz, ugur-is ameqqran d aɣerbaz s timmad-is. Meskud ad as-yekkes axxam-is i kra n wakud, ad t-yessebɛed seg yirebbi yeḥman n tyemmat d usnefcec-nni n yimawlan. Ilaq kra n wayyuren akken ad yennam unelmad amaynut axxam-is n tmussni-nniḍen i yeqqnen srid ɣer uxxam-is n tnezduɣt.D acu kan, llan wuguren i d-yettbinen umbeɛd, ḍḥan-d d iɛewwiqen i uqcic deg umecwar-is n tɣuri. Amezwaru d taẓayt n uqrab-is, i yettɛeddayen tikwal lqidar n wayen iwumi yezmer d ttɛebga. Ladɣa mi ara yili wahil n uselmed ur yettwaqader akken iwulem sɣur uselmad, neɣ dɣa deg wahil n useggas aɣurbiz i yella wugur. Dinna, yettaf iman-is uqcic yettɛebbi deg uzagur-is ayen swayes ara iɣer sin n wussan, ama s ukukru neɣ s uḥettem. « Ttɣaḍen-iyi nezzeh warrac-a mi ara ten-id-maggreɣ ttɛebbin aqrab qrib yewweḍ-iten-id di teɣzi. Ttwaliɣ ilaq kan ad nbeddel tarrayt n uselmed akken ad nessifsus taɛkemt fell-asen ». D awal n yiwen n ubabat seg Ayt Smaɛel. Yewwi-d ad d-nesmekti d akken ugar n leɛtab iwumi ur neǧmen, taẓayt-nni tezmer ad d-teglu s waṭas n waṭṭanen, gar-asen wid icudden ɣer ujgu n uɛrur. Ugur wis sin i d-yettqabalen anelmad amaynut deg uɣerbaz, d aselmad-is. D ayen yesḥissifen imi d tilawt yellan. Deg tɣiwant n Ayt Smaɛel dɣa, i yeggugen s wazal n 65 n yikilumiṭren ɣef Bgayet, aṭas i tesɛa d tinagiwin ɣef kra n yiselmaden ur nessin amek ad gen lxedma-nsen s wudem yelhan. Tikwal d nutni i yettilin d ssebba ma yella ur yeẓwir uqcic deg tɣuri. « Yiwet n tikkelt yekcem-d mmi s axxam itettru. Mi t-steqsaɣ acimi, yenna-yi-d d aselmad-is i t-yegren deg texzant n tneɣrit i xilla n wakud. Ɛni d win i d abrid swayes ara txellseḍ anelmad ma ur yessin neɣ yeɣleḍ di kra? » I aɣ-d-tenna s usḥissef yiwet n tyemmat. Send ad d-ternu: « Seg yimir-nni iɛuf aɣerbaz. Tuɣal-as tneɣrit d rrehba armi yettaggad ad tt-yekcem ». Aṭas n yinelmaden i isebbren deg tsusmi ɣef wayen sɛeddayen d lbaṭṭel deg tneɣrit-nsen. Daymi ilaq ɣef tdukkliwin n yibabaten n warrac, ad ldint ugar allen, ladɣa ma neẓra d akken akk imal n unelmad yeqqen ɣer uselmad.

   M. K. 

  
 Gar yiwellihen uɣur ssawḍen, deg taggara, wid yekkan deg temlilit tagraɣlant i d-thegga tesdawit n Tizi Uzzu ussan 3, 4 d 5 deg waggur-agi n duǧember, ad naf “Asekcem n yiḍrisen n umyaru d umussnaw Mulud Mɛemmri ɣer yidlisen n uɣerbaz azzayri.

 Tebda temlilit-a yewwin azwel ‘’Mouloud Mammeri: une oeurvre multiforme et polyphonique’’ s yisaragen n Mass Saim Bousad akked Mass Hamid Mehdi anda i d-wwin awal ɣef ungal ‘’Tawrirt yettwattun’’ (La Colline oubliée). Ma d tameddit n wass, yezzi wawal ɣef Yisefra n “Si Muḥend U Mḥend: aɛeddi si timawit ɣer tira”…atg. Ass wis sin, nezmer ad nebder asarag n Mass Allalou Med i d-yewwin awal ɣer tmuɣliwin yellan deg ungal “Amezgar’’ (La Traversée) anda i d-yenna belli tella tmuɣli n Wat Umalu akked tmuɣli tineslemt. Ma d Mass Hend Sadi, yemmeslay-d ɣef uhethir yekkren asmi i d-yeffeɣ wungal ‘’Tawrirt yettwattun’’ (La Colline oubliée) anda i t-llumen aṭas n yimdanen imi i d-yemmeslay deg ungal-agi ɣef tedyanin kan yeḍran deg tmurt n leqbayel, yerna ur d-yudir ula d yiwet n tikkelt isem n Lezzayer. Ɣef wakken i d-yenna Mass Hand Sadi, ungal-a, i d-yeffɣen deg useggas n 1952, yemgarad akked wungal ‘’Le Sommeil du juste’’, i d-yeffɣen deg useggas n 1955, aseggas kan ɣef ṭṭrad n Lezzayer. “Xas ma yella ur d-yudir ara Lezzayer deg ungal “La colline oubliée”, acu kan lmeqsud n Mulud Mɛemmeri iɛedda tilisa n tmurt n leqbayel. Ma d ungal Le Sommeil du juste, yemgarad mliḥ ɣef umezwaru-agi, imi Le Sommeil du juste yeffeɣ-d deg lgirra”, i d-yenna Mass sadi. “Tabrat i Muḥend Azwaw”, tella-d d asentel n tezrawt i d-wwin yiselmaden n tmaziɣt Mass Chemakh akked Boukherouf anda i d-sfehmen taɣessa d tewsit n uḍris-a. Ddeqs n yisaragen-nniḍen i d-yellan ɣef teɣzi n temlilit-a, yecban “Aseḥbiber ɣer tgemmi: abrid yenǧer Mɛemmeri”, sɣur Hamid Bilak, “Snat n tezwarin…”, sɣur Halouane anda i d-yuɣal ɣef umgarad yellan gar tinna yettwarun s tefrensit akked tinna yuran s tamziɣt. “Tinna yuran s tefrensist, tettmeslay-d ɣef wudem ussnan, amek i d-yejmeɛ isefra-nni. Yewwi-d awal Mɛemmeri ɣef tarrayt yesseqdec. Ma seg tama n tezwert n tmaziɣt, yettwellih deg-s Mɛemmeri ɣef useḥbiber n tgemmi”, akka i iwala Mass Halouane. Deg taggara n temlilit, ssuffɣen-d iwellihen-agi: ilaq ad yettili warraz aseklan M.Mɛemmeri, ilaq ad d-tettuɣal temlilit-agi yal aseggas, asizreg n wayen yura akk Mɛemmeri, asekcem n yiḍrisen n Mɛemmeri deg yidlisen n uɣerbaz, asuqel n leqdicat-is. Am wakken, diɣ, bɣan ad yuɣal uxxam-is d asalay. “ Mačči aṭas i yeslan s temlilit-a, acku wid i d-iheggan leqdic-a, ur d sɛelmen ara armi kra kan n tsaɛtin uqbel timlilit-a, mačči kan tikkelt-a, meɛna yal tikkelt mi ara d-illint temliliyin” i d-nnan kra n yinelmaden n tesdawit.

  S.Yamani 

  
 I lmend n tuɣalin-is i usayes ddurt yezrin, yeqbel Mennad ad aɣ-d-yerr i kra n yisteqsiyen, i Uɣmis n Yimaziɣen.

  Aɣmis n Yimaziɣen: Deg Montréal i d-tuɣaleḍ i usayes (scène) seld lɣiba meqqren. Amek i ak-id-tqenneɛ tddukkla Imdukkal n TQ5 ?  
 Mennad: Ur yeshil wara. Ddeqs n wawal i ilḥan gar-aneγ, ɣer taggara, nemsefham d terbaɛt n TQ5 γef tirza-inu γer Montréal. 

  Ad d-yeḍfer waya kra n ttiɛad nniḍen akked uzayez (public) ma yella tufiḍ tignatin igerrzen ?  
 Ur d-qqareγ ara ala ma llant tegnatin n lɛali ideg zemreγ ad d-senfaliγ kra n wayen-nni akk i jemɛeγ iseggasen-agi yezrin.

  Gar sebbat n lɣiba-k, d liḥala iweɛren n unaẓur di tallit-nni. Ma yella d ta kan i d sebba, ur twalaḍ belli tuyseḍ ɣef zik lḥal ?  
 Tɛedda s lekmal taɛecret (décennie) n 80 ur d-mlaleγ d walbaɛḍ ara yi-yesselḥun deg umaḍal n usayes. Dγa uyseɣ, lhiγ-d d wayen-nniḍen.

  Gar yirgazen n yidles i temlaleḍ, yella Dda Lmulud d Muḥya. Awal ɣef wassaɣ-ik akked umaru Ɛmer Mezdad, imi tecniḍ kra n yiḍrisen-is…  
 Nekk d Ɛmer Mezdad nemyussan si tazwara n yiseggasen n 70. Netta yella imir-n d anelmad n tesnujjya di Lezzayer tamaneγt. Ma d nekk lliγ d anelmad n tesnawit. Tessemlalaγ teswiɛt deg temsirin n Dda Lmulud di « La Fac Centrale ». Syin akkin, Ɛmer yettmuddu-yi-d sya γer da iḍrisen i wakken ad ten-cnuγ. Akken-nni armi sawḍeγ ad d-suffγeγ yiwen n walbum di 1980, wis sin di 1983. Deg-sen ddeqs n yisefra-ines.

  Neẓra telliḍ d anemhal n usenfar n usisleg n Nello ɣer teqbaylit. Mmeslay-aɣ-d cwiṭ ɣef waya…  
 D imdebber n tiliẓri BRTV, Mass Muḥemmed Saɛdi, i yi-d-inecden i wakken ad suqleγ γer teqbaylit tiftarin (documents) n wunuγen yettewliwilen, yecban Tristan et Yseult, Nello, Père Castor, atg. Niqal kukraγ, mi bdiγ armud-a, ufiγ d ayen yesɛan azal, iseg ad d-sfaydin yimecṭaḥ-nneγ. Ladγa mi as-ufiγ lbenna.

  Amek twalaḍ ccna n teqbaylit iseggasen-a ineggura ? 
 Walaγ tizlit taqbaylit am akken tulwa. Azayez (le public) s umata yessutur kan ayen isehlen, ladγa imi tuget n yinaẓuren yewwi-ten lmil γer din. D ayen iɣef nezmer ad nesḥissef. Cwi kan llan wid i d-isqeɛden tagnit, am Ɛli Ɛemran, Tenna, Ǧamal Kalun, Tirebbuyaɛ Talsa akked Amzik.

  Ad   ak-nesnemmer. Awal-ik n taggara… 
 Tanemmirt i wid yuzzlen i wakken tuγalin-iw γer uẓawan ad tili d tilawt. Ladγa TQ5, tiliẓri taqbaylit (tazwawt) n Kanada. Ad farṣeγ tagnit i wakken ad ak-d-iniγ i kečč a Mhenni tanemmirt tafwayant γef uxeddim-ik. 
  Yesteqsa-t M. K. 

  
 Yessufeɣ-d ussan-a iɛeddan umaru Yusef Zirem adlis wayeḍ i yura ɣef uɣewwaɣ Lwennas Meɛtub am wakken i t-id-yeqqar dɣa uzwel-is: « Matoub Lounes, la fin tragique d’un poète ». Yeffeɣ-d udlis-a di tmurt n Fransa ass n 14 yunyu yezrin, ɣer tezrigin Fauves Editions. Dɣa, yedda-d deg-s abeɛda umeslay ɣef umecwar n umedyaz, ɣef umennuɣ-is d tmenɣiwt-ines ass n 25 yunyu 1998. Ɣef wawal n umeskar, ad naf deg udlis-a, ugar n tmeddurt yettwafesslen n Lwennas At Lewnis, aṭas n tɣawsiwin-nniḍen werǧin ttwannant-d deg wayen iɛeddan. « Aqeddic-a, tazwara d tajmilt i yiwen i yefkan tudert-is ɣef yidles. D ameslay ɣef umecwar-is akked yineḍruyen imeqqranen i yedder. Daɣen d tasleḍt ɣef tmedyazt-is. D tamuɣli ula ɣef ccraɛ n wid i t-yenɣan ur d-nelli ar ass-a ». I aɣ-d-yenna umeskar, Mass Yusef Zirem. Akka tura, yebda yakan umaru adellel d usissen n udlis-is di Fransa, s uheggi n waṭas n temliliyin tiseklanin. Rnu, ayen i d-ijebden awellih, d mi ṭṭuqqten ayendin wid i d-yettasen ɣer ttiɛadat-a iseklanen, ttaɣen adlis-a amaynut ɣef mmi-s n Tewrirt Musa. « (…) Werǧin yettu Lwennas Meɛtub igellilen. Deg tefsut n useggas n 1997, mi d-yekcem ɣer tmurt i kra n wussan, iwala lmeḥnat n yal ass n uɣref. « Mlaleɣ-d dinna taɣlayt n yisafaren d tudert, imdanen ur nezmir ad kksen laẓ i yiman-nsen. Yella kra seg kullec maca s ssuma ɣlayit, ihi ur rzan medden merra. Iɣeblan-a ad ilin deffir waṭas n tɣawsiwin ur nelhi, akked taluft-a n rrebrab i yessidir udabu », i d-yenna s ttbut, i uneɣmas Mestafa Harzun ». Aya d ciṭṭuḥ i nezmer ad nɣer seg udlis-a. Ilul Yusef Zirem di Tmurt n leqbayel, aseggas n 1964. D aneɣmas, d amaru i d-yessekren tamrawt n yidlisen ar tura, seg-sen ad d-nebder Les enfants du brouillard (Arrac n wagu), La vie est un grand mensonge (Tudert d tikerkest tameqqrant), Histoire de Kabylie (Amezruy n tmurt n leqbayel), akked l’Homme qui n’avait rien compris (Amdan ur negzi acemma).

  M. K. 

  
 Ɣas ma tewɛer tudert n yiɣriben deg tmura tiberraniyin, maca llan wid yesseɣlaben ɣef yiɛewwiqen akken ad d-sbeggnen imanen-nsen d lasel ladɣa. D ameslay ɣef Tdukkla Tadelsant n Yimaziɣen n Biljik i d-ilulen deg useggas n 1990, i d-yekkren i leqdic ɣef wayen yeɛnan idles aqbayli, neɣ amaziɣ s umata. Tidukkla-a, ulamma lawan-nni xussen maḍi ttawilat, tella tuggdi, ulac laman, wannag iɛeggalen-is Izwawen, ddmen acqirrew berra n wakal-nsen, armi ssawḍen snulfan-tt-id s lebɣi ameqqran d tayri tazedgant i ttawin i yidim d tmagit. Amecwar n wugar n 27 n yiseggasen i d-telḥa tdukkla tadelsant n Yimaziɣen n Biljik, yeččur d leqdicat iwennɛen, d tijmilin i d-yesmektayen, akked usnulfu yettqenniɛen. Aya, dɣa, yeǧǧa isem-is ad yettwassen, ad yessisen idles aqbayli d unsay-is i Yibiljikiyen. D ayen i tt-yeǧǧan daɣen, ar ass-a, tettkemmil tikli-s deg tmurt-nni n Biljik, anda ttidiren waṭas n Yimaziɣen. Ma nuɣal-d ɣer leqdicat n tdukkla-a, ad d-nebder ttiɛadat i tesfuggul, am umenzu n yennayer d usmekti n tefsut n yimaziɣen i d-yettilin yal 20 deg yebrir. Nnig yiqeddicen-a d wiyaḍ, Tidukkla Tadelsant n Yimaziɣen n Biljik, tger deg usnerni n umaynut i yellan d asufeɣ n tesɣunt n yiḍrisen s teqbaylit d tefransist, iwumi fkan azwel « Tiziri ». S tikkin n wid iḥemmlen ad ddmen imru deg uceyyeɛ n yiḍrisen-nsen ɣer tansa n tdukkla, tebda tneggarut-a, deg useggas n 1995, tessufuɣ-d yal akaraḍyur tasɣunt-a mm 56 n yisebtar, ideg llan qeddac n yisenfan d yisental n yiḍrisen, am tmucuha, isefra, iḥricen seg wungalen, amezruy, tasnilest, tasertit, atg. War ma nettu tallelt n tedrimt i tufa daɣen ɣur yimekkiyen d Yimaziɣen i yettidiren di Biljik, i iɛerḍen ad fken afus n temɛawna s wayen iwumu zemren. Dɣa, ussan-a iɛeddan kan, yeffeɣ-d wuṭṭun wis 90, amezwaru deg useggas-a amaynut, n tesɣunt-nni i yettnuzun kan deg Biljik. Ma ɣef wid i tt-yebɣan deg tmurt n Yiqbayliyen, neɣ anda-nniḍen, yenna-d Mass Crif Ḥamdis, aselway n tdukkla tadelsant n Yimaziɣen n Biljik: « win yebɣan “Tiziri” yezmer ad d-yekcem ɣer ɣur-neɣ. Ma d wid ur nebɣi ara tiddukla-nneɣ, ilaq fell-as ad ixelles yiwen n unnezdi (abonnement) deg useggas akken ad tt-yekseb». Wid iran ad yekki s yiḍrisen-is deg tesɣunt i d-iteddun, neɣ ad d-yawi ugar n yisallen fell-as ɣef tdukkkla tadelsant n Yimaziɣen n Biljik, yezmer ad yazen ɣer tansa-a: “<a class="__cf_email__" data-cfemail="bad9d2dfc8d3dc94d2dbd7ded3c9fac9d1c3d4dfce94d8df" href="/cdn-cgi/l/email-protection">[email protected]</a>”. Nessaram teɣzi n tudert i tdukkla tadelsant n Yimaziɣen n Biljik. Seg zik win iḥemmlen lasel d awezɣi s wayeḍ ad t-ibeddel, anda yedda, ad yettwaɛqel.

  Kaissa Khalifi 

  
 Ɣef wakken yuzel wawal, ussan-agi kan iɛeddan, nnan-d d akken ufan-d yiwen usebdad amaziɣ i yellan, yakan, 300 n yiseggasen-aya uqbel talallit n Ɛisa.

 Tifin-a, tella-d deg taddart Amalu i d-yezgan deg Wat Ɛisa Mimun, tama n Wat Wagennun, lwilaya n Tizi Uzzu. Xas ulamma tettwassen tamnaḍt-agi deg uḥric n trikkisent (archéologie) imi ayendin n yisebdad-nniḍen iqburen akked later n umezruy i d-ufan seg waṭas n tamiwin, yecban Tarihant, Afir, Tigzirt, Ifri,…atg, acu kan,llan wid ur numin ara s tifin-agi taneggarut. Ur uminen ara belli d asebdad i d-izeggren lweqt seg 300 n yiseggasen uqbel talallit n Ɛisa ar tura. Ihi, i wakken ad nwali ugar deg temsalt-agi, nesteqsa Ali Hadjaz imi d netta i d-yessuffɣen isalli, s wudem unsib, ɣer unnar. Ha-t-an wacu i aɣ-d-yenna :’’ Asebdad-agi, yufa-t-id yiwen yilemẓi, Amar Boussad, n taddart Amalu, seg tama n At Ɛisa Mimun, deg Wat Wagennun, deg waggur n unbir 2017. Acu kan, ur as-yefki ara ccan i yuklal. Ur yeẓri ara, ahat, azal i yesɛa usebdad-agi. Ihi, yejmeɛ-it deg uxxam. Yexdem-as kra n ttsawir, syin yessuzer-itent deg Facebook. Ɣas akken, meɛna ulac win yerran ddehn-is d akken d asebdad ajdid i d-yettwafen. Tkemmel teswiɛt armi d yiwen wass, mi d-yewwi uqcic-agi la carte mémoire i wakken ad as-d-yessuffeɣ mmi tteswirat deg usdudyu-inu. Mi yettnadi deg tteswirat, yufa tteswira n usebdad-agi. Yesteqsa-t, yerra-as-d belli dbtifin i t-yufa deg temnaḍt-nni-nsen. Mi yesla mmi i tedyant-a, yenna-as i lukan ad as-iniɣ i baba ɣef wanect-a imi netta yettnadi deg uḥric-agi n umezruy akked yidles ? Ha-t-an amek i yi-d-yewweḍ lexbar n usebdad-agi’’. Syin, ikemmel Ali Hadjaz anadi-ines i wakken ad yegzu ugar s temsalt-a, ladɣa imi yella yakan d amnadi deg uḥric-agi n uẓarmezruy n tama-gi n Wat Wagennun. Iruḥ ɣer win i d-yufan asebdad-a, yebda isteqsiyen ɣef ttbut n usebdad. ‘’Ruḥeɣ, zriɣ-d win uɣur yella usebdad. Aya yella-d deg waggur n maggu iɛeddan, deg Remḍan. Ihi, mi twalaɣ, teṭṭef-iyi tawla, ferḥeɣ dayen kan. Nekk yettnadin deg uḥric-agi i ixedmen asaru Taqbilt ɣef lecɣal-agi, zriɣ azal-is. Acu kan, mazal ttbut ɣef tilin-is ma n tidet neɣ ala. Nwala amussnaw n tsekkisent Mass Kaci Hamdad, s yisem-is d anemhal deg uḥric-agi deg Tigzirt, iwekked-d d akken d asendad aḥeqqani n tallit 300 n yiseggasen uqbel tallalit n Ɛisa. Aya, yenna-t-id s wudem unsib ass-nni n 25 junyu iɛeddan. Yezmer ɛad ad yili d agelli Mass Qba i yettwassnen deg umezruy seg tama-agi n Trihant, taɣiwant n Buǧimaɛ’’. Ma ɣef wayen ara xedmen sya d afella, yenna-d Mass Hadjaz : ‘’Aql-aɣ nessaɛlem tanmehla n yidles n lwilaya n Tizi Uzzu. Nemmeslay yid-sen i wakken ad nwali amek i d laqrar n usebdad-agi’’. Sya ar d-yessali uɣenja ayen yellan deg tasilt, nessaram kan ur d-iɣelli ara usebdad-agi gar yifassen n wid i ten-yessidrigen, neɣ wid i ten-yesnuzun i usalay aberrani. 

  Hocine Moula 

  
 Simmal i d-yettbin di tallit-a tamirant amek yettarra umdan tasreṭ gar tmentilin i yeskarayen amennuɣ, deg wayen ara tili d tin i d-yettawin talwit si yal tama. 

 Dɣa, ussan-a ineggura di taddart n Tregragt, taɣiwant n Ayt Smaɛel, qrib nnuɣen kra n yimẓulla akked limam n lǧamaɛ mi d-yecceḍ deg uxṭab ansayan i d-yettawi. Ɣef wakken i d-tenna teɣbalut-nneɣ, yekcem limam deg taluft n nnekwa d tutlayt armi yenna ur ilaq asiwel n « Azul » deg wadeg n sslam n Waɛraben. 

 Aṭas i d-yeffɣen imir-nni d imẓulla seg lǧamaɛ, imi ḥulfan ttwaḥazen deg yiseɣ d tillit-nsen, rnu llan bɣan tazwara ad ssutren aṭixxer n limam-a. «Zik mi tuɣ lecyux d at taddart i ten-id-yesbeddayen, ur ttekcamen di kra n tlufa i yerzan nnekwa d lasel. Ma d tura imi tekcem tsertit di ddin, d awanek i ten-yettxellisen, yal tikkelt amaynut i d-ttawin, neɣ tikti i bɣan ad zerɛen», i d-yenna yiwen n umezdaɣ seg Ayt Smaɛel. 

 Ad d-nerr awellih d akken amcubbek gar ccix n lǧamaɛ d yimẓulla ur yelli d amaynut deg Ayt Smaɛel d tuddar-is. Ugar n wayen i d-yellan taggara-a di taddart n Ayt Tɛisiwt, mi d-tekker yiwet n terbaɛt i yellan mgal ccix aqbur tebna lǧamaɛ d amaynut, ad d-nesmekti daɣen amennuɣ-nni i d-yeḍran di Tregragt, deg useggas n 2015, gar terbaɛt i yellan mgal ccix n lǧamaɛ « Al huda », d terbaɛt i yellan yid-s. 

 Lawan-nni, sutren kra n yimdanen deg Tenmehla n tlufa n ddin ad asen-tbeddel liman wayeḍ. Di leɛḍil ad d-uɣalent tjemmuyaɛ ara iqeɛɛden tikli n tmetti, nettwali ur d-wwin leǧwamaɛ aseggem-nni meskud amdan yeffeɣ i ubrid. 
  M. K. 

  
 Ahat tɛedda twinest n tuffɣiwin i d-ihegga, ar ass-a, Ugraw n yiḥewwasen n Uweqqas ɣer waṭas n yimeḍqan yemgaraden n yidurar n Tmurt Taqbaylit abeɛda. Dɣa, yessuddes-d Ugraw-a, ddurt yezrin, yiwet n tuffɣa tamaynut ɣer yidurar n tɣiwanin n Temriǧt d Yiderginen. Tikli i gan yimekkiyen ɣef uḍar tɛedda ahat 22 n yikilumitren di teɣzi, imi tebda seg temnaḍt n Temriǧt, teḥbes deg tin n Yiderginen. Ula d iɛeggalen d yimeltaɣen n tddukkla « Alto anaddal n Skikda » llan d inebgawen n tirza-a, imi d-usan deg 42 deg-sen. 

 Dɣa, kkren-as yiḥewwasen i uḥerrek seg taddart n Ɛekkac, di tɣiwant n Temriǧt, ṭṭfen syin abrid deg yiberdan n yidurar armi d-subben deg taddart tabaḥant n Ayt Felkay. Din, furṣen tagnit wid itteddun, ad d-ɛeddin seg yimazzaren icebḥen i inuḥen deg temnaḍt-nni. Am yal tikkelt, ulamma tella tewɛer ɣef kra gar usawen d ukessar, tesmurres tuffaɣa-a-nniḍen n Ugraw n yiḥewwasen n Uweqqas, deg tegnatin n tumert, lebɣi d teḍsa. D ayen i yezmer ad d-yessenfali ḥedd deg urebbi n ugama d ccbaḥa i d-ttakkent tugniwin i wallen n yimedduyen. Ayen i d-ijebden daɣen ddhen di ttiɛad-a, d mi yekki ula d yiwen n uḥewwas n Skikda i yessawḍen 79 n yiseggasen di tmeddurt-is. Seld aḥewwes-a s adrar, ɛeggnen-d yakan yimheggiyen i wid yeṭṭafaren armuden-nsen s tuffɣa-nniḍen ɣer Tgemmunt d Buxlifa, anda ara ɛeddin seg Taɛzibt armi d Ayt Genduz.

  M. K.   

  
 D leqdic i d-thegga tddukkla tadelsant Taflest n Tizi Uzzu s tallelt n Wammas n Lhu Ussnan (CLS) n Tizi Uzzu, ɣef teɣzi n sin wussan. 

 Yebda iḍelli n lḥed, 30 yulyu 2019, ad ikemmel ass-agi n letnayen, 1 yulyu 2019, deg Wammas n Lhu Ussnan n Tizi Uzzu. Aṭas n leqdicat idelsanen i d-yettilin deg-s, gar-asen timsikniyin ɣef tudert d yimuhal n bab n tejmilt-agi Tahar Ousseddik. 

 Ɣer tama n temsizzelt n tmedyazt yettwasrekben (montage poétique), ad ilin yisaragen n yimsirgen-agi: Abdenour Abdeslam, Helouan Hachene, Bilak Hamid, Abdennbi Ramdhan akked Chemakh Said. Deffir n usarag-agi kan, yella-d usenzi s ubuddu n yidlisen uran yimsirgen-agi. 

 Ma d inebgawen n lḥerma n tfaska-agi d acennay ameqqran Taleb Tahar akked umedyaz Ahcene Mariche. Ɣer taggara, ad d-nesmekti kan belli Tahar Ousseddik, ilul ass n, 20 yennayer 1913, deg Sidi Naamane (Tigzirt), yemmut ass n, 26 tuber 1994, deg Lezzayer Tamaneɣt. Yella d aselmad i wacḥal d aseggas, yuɣal d amaswaḍ, yexdem daɣen deg tkadimt n Lezzayer. 

 Di tira, yeǧǧa-d: Llala Fatma n Summer, Les poulains de la liberté, Oumeri, Si Smail, La Berberie…
  Gh. A. 

  
 Tgemmu tizit taksilt (Moustique tigre) deg waman irekden. Ihi, yessefk ad ten-nessefqad. Tuqqsa n tizit-agi, ur temgarad ara ɣef tin n tizit menwala, maca tizit taksilt tetteqqes kan deg uzal, yerna tezmer ad tneqqel aṭtanen yettwasnen s yismawen “Chikungunya”, “La dengue” d “Zika” i d-yettaken tawla taqehrit d uqraḥ meqqren n lḥekkat…

  Allalen n tebḥirt 

 Ur nettaǧǧa ara allalen-agi ad ččaren s waman. Ad ten-nessefreɣ neɣ ad ten-nejmeɛ.

  Iḍumman 

 Ad nḍegger merra iḍumman i izemren ad ččaren s waman.

  Tiqessulin daww n lemḥabs,   ibelyan… 

 Ad ten-nessefreɣ xersum tikkelt i ddurt.

  Tinerdabin, imedwan… 

 Ad ten-nessizdeg dima.

  Tiseddamin, tiregwa… 

 Ad tent-neqqi i wakken ad tifsus tazla n waman.

  Tiɣbula n waman 

 Ad tent-nɣumm s uceṭṭiḍ.

  GM Tzemrem ad teččarem  

 tiqessulin ddaw lemḥabes s yijdi (rrmel) i ibezgen i wakken ad tesgunfum merra anebdu.

  Tala Umaziɣ 

  
 Mbeɛd mi yeqqim usinaryu n usaru azal n 30 n yiseggasen-agi, segmi yewjed, tura yewweḍ-d lweqt-is i wakken ad yuɣal d asaru. 

 Asinaryu-agi, i yura Mohamed Mouzaoui acḥal-aya, yebda-t umseḍru-agi ass-nni n ssebt 19 yennayer 2019. Ad yili deg taddart n Lǧemɛa n Ssariǧ, deg tɣiwant n Meqleɛ deg Tizi Uzzu. Ad yili usaru-agi ɣef tudert d tẓuri n umedyaz aqbur Si Muḥend U Mḥend. 

 Asnulfu n warraz aɣelnaw Si Muḥend U Mḥend 
 Yetturaǧu ad d-yenulfu warraz aɣelnaw n tmedyazt tamaziɣt, ara yilin d tajmilt i umedyaz mucaɛen deg tsekla tamaziɣt, wagi d Si Muḥed U Mḥend (tamedyazt tamaziɣt gar tensayit d tetrarit). Tlul-d tikti-agi, deg temlilit tis snat ɣef tsekla tamaziɣt i d yeḍran di Bumerdas, anida i d-nnan yimsuddsen n temlilit-agi, ad yettunefk yal aseggas deg tmeɣra n usfugel n yennayer. Yetturaǧu ad tebdu temsizzelt-agi n warraz n Si Muḥend U Mḥend, deg tallit i d-iteddun.

 Tudert n umedyaz Si Muḥend u Mḥend 
 Ilul gar useggas n 1940 d useggasn 1945, deg taddart Icerɛiwen, taɣiwant n Tizi Raced, ladayra n Lareɛa Nat Yiraten. Yella d amedyaz, d afsiḥ ɣef sin n leɛrac. Yettwassen aṭas s talɣa-nni n yisefra-s (9 n yifyar, A/A/B). Yemmut ass n 28 duǧember 1905 deg Ɛin Lḥemmam.

<p style="text-align:right">  A. A. 

  
 Ttunefken-d yigemmaḍ n tsestant-a ass n larebɛa deg Lezzayer tamaneɣt s tilin n Tuddsa n yiɣlanen yeddukklen.

 Tbeggen-d yiwet n tsestant neɣ n tezrawt taɣelnawt i iga Uɣlif n tdawsa, s lemɛwna n Tuddsa tanmaḍalt n tdawsa, belli deg tallit n 2016-2017, ugar n 14% seg yizzayriyen, yesɛan gar 18 d 69 n yiseggasen, sɛan aṭṭan n ssker. « Agemmuḍ n waṭṭan n ssker yella 8% deg useggas n 2003, s akkin yewweḍ ɣer 10% deg 2012. Ma deg useggas iɛeddan 2017, yewweḍ ɣer 14% », ɣef wakken ay d-nnan yigemmaḍ n tsestant i d-yellan ɣef tmekkest (wid iɣef xeddmen tasastent-a) n 7450 n yimdanen i d-yettgensisen (yettmetilen) timnaḍin yemgeraden n tmurt n lezzayer. Yerna tuget deg-sen d wid yesɛan gar 18 ar 69 n yiseggasen deg leɛmer-nsen. Ttunefken-d yigemmaḍ n tsestant-a ass n larebɛa deg Lezzayer tamaneɣt s tilin n Tuddsa n Yiɣlanen Yeddukklen. Yella-d waya i lmend n Wass amaḍlan n waṭṭan n ssker ay sfugulen yal 14 unbir. Ɣef leḥsab n tsestant-a, 53,5% seg wid i yettwattren (iɣef xedmen tasastent-a) werǧin qassen ssker-nsen uqbel. Ma 29,7% seg yimuḍinen n waṭṭan-agi, ttdawin s tensulin, ma d 78,2% ttdawin s yisafaren n tissit. Am wakken daɣen i d-yenna wulɣu-agi, belli llant 8 n tmental neɣ ssebbat tigejdanin n waṭṭan-agi deg tmurt n Lezzayer.

  Ghani Amazigh 

  
 I lmend n tmeɣra n taggara n useggas aɣurbiz, tefka, ddurt iɛeddan, tddukkla Summam Aqbu arrazen i yinelmaden i d-yufraren deg ukayad n BAC. Deg temlilit-a, diɣ, fursen yimsuddsen i wakken ad snemmren tanelmadt Lisya Benali i d-yewwi 20/20 deg tmaziɣt. D tanelmadt n taddart Iɛezzunen, yeqqaren deg tesnawit Debbih Cherif n Uqbu. D tikelt tamezwarut deg umezruy di tmurt n lezzayer ara tuɣal tejmilt i unelmad i d-yewwin agemmuḍ deg yikayaden n tutlayt tayemmat di tmurt n leqbayel. Aya mebla ccek, d ayen ara yernun di ccan n tutlyat tayemmat , d asurif ɣer sdat. “Ferḥaɣ aṭas aṭas imi wwiɣ arraz-agi, xas akken ferḥaɣ asmi i d-fɣen yigemmaḍ n BAC imi i d-yedda yisem-iw, maca lferḥ n wass-a yugar-it, imi di tutlayt-iw i deg i d-ufrareɣ, wa ad snemmreɣ aṭas aṭas amyaru n teqbaylit Amar Mezdad i yi-d-yuznen arraz-nniḍen i ɣef ur bniɣ ara ’’, i d-tenna tnelmadt Lisya . War ccek , azal i fkan yimḍebbren d yimɛinen n tddukkla Summam Aqbu, ad yesnerni di lebɣi n yinelmaden, wa ad d-yejbed lwelha-nsen ugar i wakken ad d-ttifriren yal aseggas deg yikayaden n tmaziɣt deg yiswiren yemxalfen. Ar taggara, ad d-nesmekti iɣerbazen i d-yufraren aseggas-agi di lwilaya n Bgayet ama di BEM ama di BAC d wid anda inelmaden i sɛeddan akayad n tmaziɣt.

  B. Benhamouche 

  
 Newwi-d, tikkelt-a, awal ɣef umawal n tfizikt s teqbaylit akked kra n temsal deg umahil-is .

 <span style="text-decoration: underline;"> (Aḥric wis sin) </span>

  Neẓra-k tezgiḍ tesseqdaceḍ amawal n tfizikt s teqbaylit. Ɣef leḥsab-ik, nezmer ad nesselmed yis-s tanga-a (matière) lemmer yella lebɣi asertan? 

 D tidet. Maca, ayen? Acku imir ara as-dhuɣ di kra n temsalt n tfizikt, friɣ d yiman-iw d akken ssiffiyeɣ-tt s teqbaylit, selṭeɣ-tt s tmeẓla tussnant (logique scientifique) yebnan ɣef yisuraf i lemdeɣ si temẓi-w, teddun s tmuɣli taqbaylit. Ma nga asurif, nesnefli-d kra n yirmawen ussnanen imaynuten s teqbaylit, ur tufiḍ acu n umgarad yellan gar uselmed n tfizikt s teglizit, taṭelyanit, tafṛansist neɣ taɛrabt. D tafizikt i nla ad tt-nesselmed s teqbaylit. Ma d ayen icudden ɣer wuguren yerzan tasertit, yif-it ur tekkseɣ ara tayerrist n uyeddid-agi, iɣef ma kkreɣ ad d-ffiɣ deg-s, ad d-yemmir wakali ɣef tikkelt! Ur ntess, ur ntekkes fad ɣef yilsawen-nneɣ. Ur nessawaḍ tadiwennit-agi ɣer yiswi i as-d-nbudd mi tt-id-nebda tazwara.

  Tettwaliḍ d akken tiẓri   n tallunt-akud n Anecṭayen   ur d-yettili ara ubeddel   deg-s ɣer sdat? 

 Tafizikt, neɣ tussna s umata, mačči d “Adlis n Rebbi”! Simmal yettmiri wakud, tezzint, ttbeddilent tilla. Simmal tettaẓ ugar tussna-nneɣ n ugama, simmal tettifrir tagut i aɣ-yedlen allen, tettizdig tmuɣli-nneɣ ɣer Umeɣrad i lmend n tmussni tamaynut i d-yefrurin deg unnar n unadi ussnan. Akka dɣa, deg tallit-nni n teglest, llan yimdanen nwan d akken Akal (ddunit) d taleffast, tweṭṭa, teɣwes am unnar n userwet. Ur telli ara d tagnunnayt (sphérique) am wakken i neẓra ass-a. Yerna tella tres ɣef uzagur n ujeɣlal n kra n yifker azeɛluk! Ass-a, nettaḍsa mi ara d-nebder tamuɣli-a. Yak akka! Maca imir-nni, tedda am tussna n wass-a. Ihi ula d tussna-nneɣ n umaḍal d Umeɣrad ass-a, xas ulamma tefruri, teflali, tuẓa ɣer sdat, tbeddel ayendin, mačči drus. Maca i mazal-as! Rniɣ, smektiɣ-d d akken ula d Albert Einstein s timmad-is, imi t-id-tbedreḍ, yella yettwali belli tallunt-akud d tudmist (statique). Meḥsub d tamagant (inerte). D ayen maḍi i t-yewwin ad yeg agul-ines ameqqran, swayes yessḥassef ayendin ɣer taggara, ɣef wakken i t-id-yenna netta s timmad-is! Ihi, taggara n waya, nniɣ-d d akken tafizikt d tussna takusmulujit akked tesṭrufizikt, akken i tezga tettifrir, tettbeddil ayendin segmi yebda umezruy n talsa, i tezmer ad tfal ugar i tlisa n tizi n wass-a ɣer sdat.

  Yadra tesɛam kra n yisenfaren ucriken lwaḥid? 

 Tiktiwin llant, mačči d yiwet! Tazmert-nneɣ tefti. Ad neḥmed Rebbi, iɣallen, zgan xemmlen i yiseɣ. Maca nuɣ-itent deg lexsaṣ n wallalen d tedrimt. Skud urɛad bedden yisulas n tmurt-nneɣ. Ur tettafeḍ ara tamurt n Lezzayer ad ak-tɛiwen deg yisurifen yecban wigi, xas d ayen fessusen i as-nessutur. Acku teẓram d akken di tallit-agi deg i d-neggra, d idrimen i yessedduyen isenfaren. Tazmert kan s timmad-is ur tessawaḍ ara. Nekk si tama-w, akked kra n yimussnawen Iqbayliyen (Mass Ḥamid Ayt Ɛebderraḥim, Mass Muḥend Tilmatin…) nessussi annar iseggasen-agi ineggura i yiwet n tekti n usbeddi n wayen iwumi semmaɣ « Tasbeddit Taqbaylit i Tussna » (Fondation Kabyle des Sciences). Ahat amer ad taɣ ɣer sdat. Xas ulamma aṭas n yimussnawen Iqbayliyen mazal am wakken ttkukrun, ggaren aḍar ɣer deffir, imir kan slan i wawal-agi n « Taqbaylit! ». Ayen i ttaggaden iman-nsen, am wakken yeqqar umedyaz Lewnis At Mengellat? D ayen yessewhamen ayendin mačči drus! Madjid, si tama-s diɣen, ha-t-an iger-d yiwen n usenfar yecban wagi. Nemsawal ussan yezrin i lmend n temsalt-a. Nniɣ-as yessefk ad nezdi armud-nneɣ amer tikkelt-a, ad naf imassanen Iqbayliyen-nniḍen ara d-yerren i tiɣri-nneɣ. Imi ass yecban ass-a, tedda tekti-a n usnefli n tussna taqbaylit ugar n yiseggassen-nni yezrin. Ad iban.

  Tanemmirt a Mass Deḥman At Ɛli ɣef tririyin-a. Amek tebɣiḍ ad tt-nseqqef? 

 Ad ak-d-alseɣ, ad ak-snemmreɣ keččini a Mhenni Xalifi mi yi-d-tefkiḍ tagnit-agi i wakken ad ssiwdeɣ izen-a i yinelmaden iqbayliyen d warraw n tmurt-iw, d yimeɣriyen n Uɣmis n Yimaziɣen, d yiqeddacen d yineɣmassen-is s umata. Buddeɣ-awen afud igerzen, d usiweḍ deg umecwar i yal yiwen. Ad nfakk, neɣ ad tt-nseqqef am wakken i d-tennid. S tekti-agi. nettimɣur, nettaẓ di leɛmer, tettnerni tmussni-nneɣ i lmend n tɣuri d unadi-nneɣ, d uselmed i d-nettawi mačči kan sɣur yibabaten-nneɣ. Maca, ula sɣur warraw-nneɣ xas ulamma d imeẓyanen. Am wakken i t-id-yenna yiwen n ufiluẓuf amassan: « Tussna d ayen yesselmad baba-s i mmi-s, ma d tatiknulujit d ayen yemmal mmi-s i baba-s »! Ar tayeḍ, di lehna.

  Yesteqsa-t Mhenni Khalifi 

  
 Tasebḥit n wass n ahad yezrin, tendeh yiwet n tmes meqqren deg yiwen n lluzin n zznad (les batteries) deg tama n Marsa Lḥeǧǧaǧ, asun n Beṭṭiwa. Limer mačči d imsexsiyen i d-yegren iman-nsen di lawan, tili yeḍra-d ubaxix, iḥun Rebbi kan ur d-llint ara akk lexsarat deg terwiḥin. Lluzin-a, ad tesɛu azal n 1 500 m2. Tezga-d swaswa deg taddart iwumi qqaren Ǧfafla. Seg tama-s, teldi terbaɛt n tɣellist d temsulta yiwen unadi akken ara d-tban tmentilt n txessart-a.

   Khaled. A 

  
 Tettwaḥsab tɣiwant n Souk El-Ténine, yetabaɛen ɣer dayra n Lemɛatqa, i d-yezgan deg unzul n temdint n Tizi Uzzu, d yiwet n tɣiwanin gar tɣiwanin yettwattun ɣer yidis n tnigas, taɣiwant n Lemɛatqa.

 Tesɛa tɣiwant-agi azal n 15 000 n yimezdaɣ, iferqen ɣef sebɛa n tudrin, aṭas n lexsas i yellan deg temḍiqt-agi n leqbayel, deg yal aḥric n tudert. Ladɣa deg yiseggasen-agi ineggura, anda ur ttujerden ara isenfar n unegmu, ala asenfar n lebni n temkarḍit n tɣiwant d usenfar n lebni n lbusta. Mazal ar ass-a urɛad kkfan, rnu, ɣef waya, aɣbel n tesmaččiyin n yiɣerbazen imenza ur nebdi ara asewwi, ɣas ma tanmeḥla n usegmi, tuɣal deg rray i-d-teddem deg leblan yeɛnan aneḥbus n tesmaččiyin n yiɣerbazen imenza, s sebba n taluft n tedrimt i iḥuzan tadamsa n tmurt. 

  Taɣiwant mebla lgaz n temdint 

 Deg tegres i icuban tagi, anda asemmiḍ la igezzem iḍarren, deg yiwen n wakud anda tuget n tudrin deg tmurt n leqbayel, sɛant lgaz n temdint ula d tid yellan deg tɣaltin n yidurar ; deg yiwet n teswiɛt anda amḍan n tudrin ideg yecɛel lgaz ugar n 75% deg ugerzu n Tizi-Uzzu, maca imezdaɣ n tɣiwant n Souk El Ténine, mazal ar tura urɛad yecɛil ɣur-sen lgaz n temdint. Ula deg tlemmast n tɣiwant, ala tudrin n Tiɣilt Maḥmud, Agni n Wufal d At Izzid ideg yella, ɣas ma ur iḥuza ara tuget n tnezduɣin n tudrin-agi. Alaḥsab n yisalli anegaru i d-fkan srabes teɛna temsalt n taɣiwant n Souk El-Ténine, wekden-d d akken lgaz n temdint, yennul kan 30% n tnezduɣin n tɣiwant. Aɣbel-nniḍen i iḥuzan tamḍiqt-agi, d asenfar n trisiti, anda llant ar ass-a kra n tnezduɣin deg tuddrin ur nekcim ara, ladɣa tinezduɣin timaynutin akked tid yellan deg temḍiqin yeffɣen ɣef taddart. Ma dayen yeɛnan tiftin n tzayazt ( éclairage public) deg tlemmast n tɣiwant yakan, llan yibardan ur tent-nesɛi ara ar ass-a. Dɣa ula deg kra n tudrin ur sɛin ara tiftilin.

  Tarawnat (anarchie) deg tlemmast n tɣiwant 

 Ɣas ma yella-d yakan yiwen n usenfar n useqqɛed n wudem n tɣiwant deg useggas n 2013, maca xemsa n yiseggasen seld asenfar-agi, acemma ur yessefraḥ deg tɣiwant, imi mazal ar tura kra n temḍiqin deg tlemmast n tɣiwant mebla aseqqɛed ama deg wayen yeɛnan iberdan neɣ iqadusen n waman n ugeffur d waṭas n temsal-nniḍen i iɛeggben anegmu deg tɣiwant. Timḍiqin n tzegzuwt, d yimukan n ustaɛfu urǧin llan deg wahil n tɣiwant, dɣa ula d tiḥuna tiqdimin i d-yefkan yir udem i tɣiwant, mazal urɛad twahuddent. Ula d aɣbel n uɣlaq n yibardan s seba n yir aselḥu n tḥuna-agi , d tuget n imsebriden yesɛan tikerwas. Dɣa taluft tettzad deg wussan n suq. I wakken ad tɛeddiḍ deg tlemmast n tɣiwant, ilaq ad tesɛuḍ sber meqqren, ladɣa ma yella mlilen-d sin n yikumya imeqranen. Tawaɣit-nniḍen, tcudd ɣer liḥala n wwid yesnuzun ɣer rrif n yiberdani ten-ittaɣlaqen s sselɛa-nsen. Ɣas ma ttwabnant tḥuna i widak-agi, maca ugin ad senzen deg-sent, ayen ibeddlen udem i teùdint-agi. Iɣab ula d aḥric n laman deg tamḍiqt-agi n leqbayel, dɣa tikarḍiwin, lbiɛ n lehyuf d crab deg yiberden, d ayen i d-igellun s yibaxixen yemxalafen, takarḍa n tḥuna, d takarḍa n yimdanen d waṭas n tlufa-nniḍen yettḥazen taɣiwant-agi.

  Taɣiwant mebla annar d tzeɣwa n waddal    

  Uysen yilmeẓyen n Souk-El Ténine seg yir liḥala n temɛict ideg i ttidiren. Ula d annar-nni n ddabex uḍar i d-yezgan deg umḍiq iwum qqaren Ifekran, anda llan tturaren, yettunefk i usenfar n lebni n sbiṭer, ur yebdin ara ar ass-a. Tiddukliwin d trebuyaɛ n ddabex uḍar, ur ufint ara anda ara urarent. Tuget deg-sent, turarent deg tɣiwanin-nniḍen. D ayen ur yezmir umdan ad yales imi tuqtent tlufa deg temḍiqt-agi n leqbayel, ama d ayen yeɛnan aḥric n yidles ur nsɛi amkan, ama d ayen yaɛnan aseḥbiber ɣef ugama d tezdeg. Dɣa, lxedma ur telli ara, akk, imi tuget n yimdanen, ttruḥun ɣer temdinin timeqqranin akken ad nadin axeddim. Iḥi tiɣri n yimezdaɣ n tɣiwant i yimḍebbren teɛna tamsalt i useqqɛed n liḥala n tɣiwant-nsen yettwattun. 

  Ali Zalouk 

  
 Taqcict temmeγ kan γef wallen-is tefka-as-tent, tewwi ddheb-nni. Afeḥḥam yewwi-d allen-nni yeqqel γer uxxam, taqcict tessuter γer tlawin-nni aceqquf n times, dγa wwint-as-t-id, teddem cwiṭ di ccεeṛ-nni i as-yefka uzrem tesserγ-it, ccεeṛ-nni yefka-as asmi i t-tufa deg ubrid yegzem-it ugris, iεenna deg-s ad t-tejmeε ad as-yer lxiṛ mačči d ayen i deg ara tendem. Teddem tewwi-t yid-s γer uxxam, teffer-it deg ukufi almi d asmi yeḥma lḥal, tessufeγ-it-id, akken yekker ad iṛuḥ, yefka as cwiṭ si ccεer-nni n temgerḍt-is yenna-as : ‘’mi t-teḥwaǧ ad t- tesserγ’’. Ihi, tesserγ ccεer-nni n uzrem almi ha-t-an yewweḍ-d tawwurt, yenna-as i teqcict-nni: ‘’ Dacu i tebγiḍ?’’ Taqcict tenna-as: ‘’ Aqli-k la tettwaliḍ liḥala-w’’. Yenna-as: ‘’Ddem allen-nni, err-itent γer wallen-im’’ Dγa yemceḥ-as-tent abrid akka, abrid akka, uγalent wallen n teqcict xiṛ n zik, taqcict tefṛeḥ s wallen-is, tenna-as i uzrem: ‘’Σṭi-k ṣṣaḥḥa, aqli-k teqḍiḍ ddin-ik’’. Tekker teqcict, teṭṭef abrid-is γer taddart n ccix, tewweḍ deg yiḍ tesṭebṭeb, tessuter tin Ṛebbi. Yeffeγ-d ccix d tmeṭṭut-is, nettat ur tt-teεqil ara axaṭeṛ tban-d kan d tinebgit n Ṛebbi, yessekcem-itt ccix γer uxxam. Σica, ur tebγi ara mi tt-yessekcem, teǧǧa-tt di tesga γer tama n umeksa-nni iεelqen. Akken i as-d-wwin ad tečč tugi, tenna-asen: ‘’Ur tetteγ ara alamma tessersem-d lxelq-inna ad yečč’’. Ccix-nni yugi, yenna-as: ‘’Wahin d akeddab d axeddaε d wahin i d amkan-is !’’ Tenna-as: ‘’ Yirbeḥ a Sidi, dacu mi čči&amp;gamma,; rret-t s amkan-is’’. Ddmen, sersen-d ameksa ad yečč lqut netta d tnebgit n Ṛebbi, dγa tebda la d-ḥekku taqṣiṭ-is seg wasmi d tebda ar almi d-tewweḍ γer din-a. Ccix-nni yefhem yakk taqṣiṭ amek tella. Yenna-as d acu i tebγa ad as-texdem tura i Σica. Taqcict tenna-as : ‘’Ur tt-neqqeγ ara εlaxaṭeṛ d uletma’’.

  Tettkemmil Seg tgemmi n teqbaylit 

  
 Mebɛed mi teɣleb tarbaɛt n Yilmeẓyen n Leqbayel JSK tarbaɛt n MCA, u terbeḥ USMBA tarbaɛt n CRZ, ihi ad tili temlilit n taggara n teqbuct n Lezzayer gar JSK d USMBA.

 D tikkelt tis 11 ara taweḍ terbaɛt n JSK ɣer temlilit n taggara n teqbuct n Lezzayer. Tewwi-tt i tikkelt taneggarut deg useggas n 2011. I wakken wwḍen yilmeẓyen n leqbayel ɣer temlilit-agi n taggara n teqbuct, aseggas-a, wwin-d amecwar igerrzen deg temliliyin n teqbuct, mačči am uswir-nsen i iṣubben maḍi deg temliliyin n telɣuɣa, xas ulamma yebda la d-yettifrir deg taggara-a, ladɣa segmi i d-yewweḍ usleɣmay Youcef Bouzidi. Ihi, mebɛed mi tella tetturar JSK ɣef wamek ara teqqim deg uswir amezwaru n telɣuɣa n Lezzayer, acḥal d aseggas-aya tura, ha-tt-an ihi, terra-d asirem i yimferǧen i yettraǧun ad d-tuɣal tarbaɛt-nsen ɣer uswir-is n zik, asmi tella ‘’D taqbaylit, d tasedda n Tefriqt, Imaziɣen d asirem’’. Akken i as-yenna winna. Ma ɣef temlilit n ½ n taggara n teqbuct n Lezzayer i turar akked tarbaɛt n MCA, ass-nni n lǧemɛa, 13 deg yebrir 2018, deg Qsenṭina, nnan-d akk d timlilit n dir i urarent, snat n trebbayaɛ-agi, deg temliliyin akk i d-yellan gar-asent. Am wakken walan d akken timlilit igerrzen akk gar JSK akked MCA, tella-d deg useggas n 1983. Ɣef uswir iṣubben deg temlilit-agi, yenna-d usleɣmay Bouzidi : ‘’D ayen kan iwumi zemren yimyuraren imi aṭas n yimejraḥ i yellan deg terbaḥt n JSK. Nwessa, diɣ, imyuraren i wakken ad ḥadren acebbak-nsen u ad asen-d-ttawin ara iswiyen, daymi ur d-yelli ara wurar am tikkelt iɛeddan’’. Ma ɣef ccwal i yellan deg temlilit-a, gtent sebbat n waya, ɣef wakken i walant kra n tamiwin. Ṭṭlima tamezwarut, rran-tt ɣef yimḍebbren n ddabax uḍar, ladɣa tafidiralit akked tneɣlaft n waddal d yilmeẓyen. Akken yebɣu yili lḥal, tenhewwal Tizi Uzzu s lferḥ ass-nni n lǧemɛa deg yiḍ. Akken kan tekfa temlilit-nni gar JSK akked MCA, feggḍen-d yimdanen ɣer temdint n Tizi Uzzu, u sekkren ahetwir, ladɣa deg umraḥ n usalay n tlemmast n temdint. Acḥal-aya, ur tteqqiden akken. Nutni icennun tizlit-agi n Zedek ‘’Yid-m ass-a d uzekka, nekni dayem akka, ma d urar i aɣ-d-yettawin. Ma trebḥeḍ, nettakka, ma txesreḍ d JSK, acḥal i yecbaḥ yisem-im’’. Neɣ ‘’Asmi akken ur neneṭṭeq, mi yesɛeb lmenṭaq, d kemm i aɣ-d-yesneṭṭqen’’. Afud igerrzen i terbaɛt n yilmeẓyen n leqbayel.

  Hocine Moula 

  
 I wakken ad tesseḥbiber ɣef yilmeẓyen ur ɣellin ara deg ucebbak n lehyuf d ddexxan, texdem Temsulta n Bechloul deg twilayt n Tubiret,deg yimalas yezrin, yiwet n tberza n ddabex n uḍar anda ttekkint trebbaɛ n temnaḍt-a.

 Imi ass n waram tameddit ulac deg-s leqraya, tettuheyya-d taggara n temsizzelt-a anda i yurarent snat n trebbaɛ i d-yessemlalen aṭas n yimnezhen, tuget deg-sen d inelmaden n tesnawit d wid n uɣerbaz alemmas. Mi tekfa temlilit, d tagnit i tfures temsulta i wakken s kra n wid yellan deg unnar ad ḥeḍren i yiwen n usarag i d-yewwin awal ɣef lehyuf d ddexxan d lemḍerrat i d-ttawin i tezmert n umdan. I waya, d amejjay n tnefsit, d umejjay n « tezmert » d yiwen n umḍebber n temsulta i d-yemmeslayen, yal wa deg uḥric ideg yettwaxeṣṣeṣ. Fkan-as wid iḥeḍren azal i usentel, imi aṭas n yiseqsiyen i d-yettunefken, ladɣa ayen i icudden ɣer wamek ara d-tili tririt n talast i waṭṭan-a. Dɣa d ayen yeǧǧan C.Fares, d imḍebber deg temsulta, ad d-yini : « ass-a, d addal i d abrid amenzu ara naɣ i wakken ilmeẓyen-nneɣ ur ɣellin ara deg ucebbak n lehyuf d ddexxan’’. Iwulem ad nesbedd tirebbaɛ n waddal, ad nessewjad yal tikkelt tiberza i wakken ur nettaǧǧa ara amkan i waṭṭan-a ad yezdeɣ gar yilmeẓyen-nneɣ. Seg tama-nneɣ, newjed i wakken ad d-nefk afus n tallelt i wakken ad nesseddu addal d temliliyin n ddabex ama n uḍar ama n ufus dagi». Uqbel ad yekfu usarag-agi, tella-d tikci n warrazen s-ɣur temsulta i wid yettekkin di temliliyin-s n ddabex n uḍar. Am wakken i iwulem ad d-nesmekti d akken deg waggur n meɣres yezrin, timsulta-a n Bechloul, tsedda yiwet n tiggawt yerzan aḥareb ɣef twaɣiwin n yiberdan. D inelmaden n uɣerbaz amezwaru i teɛna taluft i wakken ad sseḥbibren fell-asen.

  M. Smail 

  
 Texdem Massa Nurya Ben Ɣebriṭ taneɣlaft n usegmi aɣelnaw, yiwet n tirza n lxedma ɣer waɣir n Wehran ass n acer iɛeddan. Tirza-a, tella-d i usqerdec n kra n temsal yeɛnan aḥric n tɣuri, tapidagujit n uselmed d wuguren yellan deg unnar neɣ deg yiɣerbazen, ladɣa ayen yerzan ttawil n useḥmu i ixussen daxel n tneɣriyin. Tenna-d d akken aɣbel-a yettuɣal ɣer lqedma n wallalen n useḥmu, u tifrat a-tt-an deg usileɣ igerrzen n yixeddamen. Terna tenna-d belli mačči d ugur meqqren, acku anagar 15% deg yiɣerbazen i yettmagaren aɣbel-a. Tirza-ines tebḍa ɣef sin n yiḥricen. Taṣebḥit n wass tella-d tuffɣa ɣer yiwen n usudu d amaynut, anda i texdem asunẓu-s i wammas-a n usileɣ n yiselmaden imaynuten i irebbḥen deg temsizliyen n usegmi. Tga tuffɣa-nniḍen ɣer wiyeḍnin deg tama n El Ḥasi, anda i tfureṣ tagnit, tbedd s timmad-is ɣef lixṣaṣ i d-yettilin, i d-ttmagaren yixeddamen, terna temmeslay d yinemhalen n wammasen-a akken ad yili uwenneɛ n waddad n yixeddmaen-nsen. Ma d tameddit n wass-nni dima, yella-d unejmuɛ i tt-id-yessemlalen d yiqerra d yinemhalen n yiɣerbazen n tsuddest 2 n kraḍ n yiswiren, anda i temmeslay u tesla s lqreb i waddad d uswir ideg tella tama-a. Terna twelleh inemhalen-a ad ilin d assaɣ igerrzen i usiweḍ gar yiselmaden d yimawlan n yinelmaden, akked usebɣes n yiselmaden d usmeḥses i wuguren-nsen, acku ɛlaḥsab-is d anemhal i d aqerru amenzu deg uɣerbaz. I wakken ad yelḥu, ad iseggem uɣerbaz-a, yewwi-d fell-as ad isseḥres ɣef kra n temsal. Annect-a merra, yettuɣal-d i lfayda n uɣerbaz d usnerni n uswir n yinelmaden.

  Ass n yibeddi sdat n tenmehliwin n usedwel  
 Tusa-d tirza-a n tneɣlaft yiwen n wass uqbel asunded uɣur i d-berrḥen inmula ilelliyen, akken ad d-yili uɛawed n umuqel n wuguren yeckunetḍen ɣef uɣerbaz azzayri acḥal d iseggasen-aya. Wid yerzan ama d iselmaden, ama d inedbalen. Ɣef waya i d-yella usunded ass-nni n arim qrib deg yakk tamiwin, imi yewweḍ ɣer 57% i d-nnan trebbuyaɛ n yinmula, ma d tinmehliwin n usedwel skadben aya, nnan-d ala 8% i d-yerran i tiɣri. Ma d ass n aram, yella-d yibeddi deg tenmehliwin , d akemmel i usunded, d acetki daɣen ɣef uwenneɛ n liḥala n yixeddamen. Deg Wehran, rzan-d s ṭṭaqa, azal n 200 n yixeddamen i ibedden, refden iberriḥen n usuter d tririt n wazal i uxeddam n uḥric n usegmi. Massa N. Benɣebriṭ, seg tama-s, ass-nni n tirza-ines ɣer waɣir n Wehran, temmeslay d tɣamsa, tenna d akken taɣlift tettwahegga ad teldi tiwwura n udiwenni i tifrat n wuguren-a. Maca inmula ugin adiwenni-a, imi ṭṭfen deg ṛṛay n uḥbas ɣef lxedma, acku ulac amaynut i d-yettawi umeslay, ma neẓra belli liḥala ur teqɛid ara. Ihi ɛlaḥsab-nsen, ilaq d asunded d leḥris ara yilin akken ad d-tesmeḥses teɣlift i yiɣeblan-nsen, ad d-awin izerfan-nsen. D ayen i tt-yeǧǧan ula d nettat ad terr s usenɣes deg tjerniḍin n wid yeṭṭfen deg usunded. Maca ayagi yezmer kan ad yesnerni, ad yesluɣ, u ad yessemɣer tilufa 

<p style="text-align:right"> Khaled Achoui 

  
 Gar-aɣ d kra kan n yimalasen, ad tendeh lḥemla n ucraw n uzemmur.

 Am yal aseggas, ifellaḥen, ttḥhirin ad jemɛen rrezq-nsen win akken yettɛeggicen aṭas n twaculin. Lferḥ neɣ tumert, tettan-d deg wudmawen n yimdanen mi ara walin igefran di tallit n taggara n lexrif, acku aman i d-iɣellin ttakken rruḥ i uɛeqqa. Maca, aseggas-a, ahat yezga-d yemgarad ɣef wid yezrin ɣas ulamma tella lehwa akken i tt-yettmenni yal afellaḥ. Acimi ? Ihi, ɣef leḥsab n waṭas n yimdanen i d-nemmuger, ccektayen ɣef tilin n yiwen n ubeɛɛuc i ikecmen aɛeqqa. D tawekka yettefruruxen s lɛejlan, tettett aɛeqqa alamma tekkes-as tazmert i wakken ur n-yettɣimi ara deg tzemmurt. Akka tura, dima ɣef leḥsab n yimeslayen-nsen, win ara d-iɛeddin tama n yiḥerqan d wurtiyin, ad iwali tuget n ugummu yeɣli-d ɣer lqaɛa, drus maḍi i n-yettɣimin deg tzemrin. Seg tama-nsen, imḍebbren n tfellaḥt yellan di yal taɣiwant, ur ṣṣawḍen ara ad xedmen akka kra ara iḥebsen aṭṭan-a iḥuzan isekla, d ayen ara yeǧǧen ddeqs n twaculin ad idirent deg lixsas imi aṭas i yettkalen ɣef zzit i wakken ad d-skecmen tadrimt swayes ara yidiren.

   Smail. M 

  
 Addal d yiwen n uḥric yesɛan azal ɣer umdan, imi yettɛawan-it ad yerfed tafekka-ines, ad yessebɛed aṭṭanen akked ubaɣur swayes i d-igellu i kra n yilɣuɣen i d-yettarran tadrimt. Llant kra n twaculin, bdu-tt seg ubabat, tṣubbeḍ-d akken ɣer tarwa-s, ad ten-tafeḍ ḍefren yiwen n waddal, wa yettaǧǧa-t-id i wa, ama s leḥmala, ama s tukci n Rebbi. D akka i teḍra d twacult Ouaras yettidiren deg Wehran, imi yettuneḥsab waddal n lɛum d tazwart (priorité) iɣef ur zmiren ara ad beɛden, acku ddeqs n yilɣuɣen i d-tefka twacult-a taqbaylit i waddal-a. 

 Ma nebder-d kan Muḥemmed Rasim d Ranya i iḍefren tikli n baba-tsen Ɛellawa. Dɣa deg tmeɣra i d-yellan ussan-a deg uzaduɣ n El Bahya s uneḥḍur n yimasayen n twilayt, tella-d tririt n tejmilt i twacult Ouaras ɣef wayen i d-fkan i waddal n lɛum u mazal ttmuddun-d, ladɣa aseggas yezrin 2018. Muḥemmed Rasim, yesɛa 16 n yiseggasen kan di leɛmer-is, yerbeḥ talɣuɣa n yimecṭaḥ n tmurt n Lezzayer ɣef 1 500 n lmitrat n lɛum ilelli di tmanaɣt. Ma d uletma-s Ranya, 14 n yiseggasen, tuɣal-d seg Ɛennaba s sin n warrazen n wureɣ deg 100 d 200 n lmitrat n lɛum ɣef wammas. Akken diɣen i d-terna kraḍ n warrazen deg talɣuɣa taɣelnawt i d-yellan deg temdint n Tlemsan ɣer yimecṭaḥ maḍi (minime). 

 Ma d baba-tsen 55 n yiseggasen, d netta i asen-d-ineǧren abrid, mazal-it ar tura iqeddec deg waddal-a n lɛum, ddeqs n warrazen i yewwi ladɣa asmi yella d ilemẓi. A-t-an imir-a, yettekki ɣer terbaɛt n usedwel anaddal n Ɛin Tturk iɣef yella i lmendad usleɣmay Butbina Anwar, ma d netta d amɛiwen-is. Mi t-nesteqsa ɣef sser yeǧǧan tawacult-is ad d-tufrar deg waddal-a, yenna-d “Ulac kra n sser yeffren, tamezwarut d nekk i yebdan s leḥmala n waddal n lɛum dɣa ufrareɣ-d, syin arraw-iw mi i yi-d-ẓran akken, ɣetsen ad uɣalen am nekk neɣ ugar”. I usmekti, tadra n twacult-a seg Tizi Uzzu. 

  Khaled Achoui 

  
 Ass-a n letniyen, 25 deg yunyu, ara teẓunẓet tenmehla n tmerrit d tinḍi, s wudem unṣib, tasemhuyt n useggas n 2018, deg teftist n Carrobier yettabaɛen ɣer dayra n Uẓeffun. Ad tili tẓenẓuyt-a sɣur imeḍebber amezwaru n ugerzu n Tizi Uzzu, Mass Muḥamed Bouderbali d unemhal n tmerrit d tinḍi, anemhal n yilmeẓyen d waddal, tanemhalt n yidles, imeḍebber amezwaru n dayra n Uzeffun, aselway n tɣiwant d imḍebbren n srabes yettabaɛen ɣer ugerzu n Tizi Uzzu, akked tddukliwin d ikabaren n tsertit. Ɣef leḥsab n yisallen i d-yefka yimeḍebber amezwaru n tenmehla n tmerrit d tinḍi, Mass Rachid Ghedouchi, i tɣamsa taɣelnawt, ttwaheggan-d yal ttawilat i wakken ad tɛeddi tsemhuyt n unebdu deg tegnatin igerrezen, d uqabel n 12 n yimelyunen n yimariyen yettuɛeggnen ad sɛedin imuras-nnsen, anebdu-agi, deg teftisin yemgaraden yettabaɛen ɣer tɣiwanin n Tegzirt d Uzeffun. 

  Ali Zalouk 

  
 Seg wass n 17 armi d 20 ɣuct yezrin i temmug deg tɣiwant n Iɣram teẓrigt tamezwarut n tfaska n tmedyazt taqbaylit, d tajmilt i Mass Lewnis Aɣrud. Ulamma aṭas ur neḥsi s ttiɛad armi d akuden ineggura, ttwajerrden ddeqs n yimekkiyen i d-yusan ɣer temlilit, abeɛda ma neẓra aseggas-a kan i d-tlul. Deg wayen i d-yellan deg wahil i yebdan seg wass amezwaru, seld awalen n teldayt n yimḍebber n tɣiwant n Iɣram d uselway n tddukkla timheggit, tɛedda-d talilit i usayes, ad d-tawi yiwet n tezlit. Syin, deg teɣzi n wayen i d-yeqqimen tameddit, ɛeddan yimedyazen i tedwilt n tmenna n yisefra, deffir-s d tameɣra n ccna. Deg wass wis sin, ugar n ccna deg yiḍ, tettwasuddes tuffɣa s usaɛef i taddart Ugemmun, i d-yezgan di leǧwahi n temnaḍt n Tizi Maɛli. Am wakken i d-uɣalen yiswiɛen n usiwel n yisefra sɣur kra n yimedyazen imekkiyen. Ass wis kraḍ, tella-d tirza-nniḍen i Lqelɛa n At ɛebbas deg Yiɣil Ɛli. Akkin i tmeddit, s umata tettwasenɛet-d tceqquft n umezgun, tella-d tmenna n yisefra. Ma deg wass aneggaru, tella-d tirza i tmeqbert n yimeɣrasen, syin d tasfugla n tikci n warrazen. Ayen yerzan imeḍqan imezwura i d-yeffɣen ɣer taggara n umsizwer d temlilit, yettunefk warraz amezwaru i umedyaz Buɛlam Md Arezqi. Arraz wis sin isaḥ-d i ucennay Salim Kahin. Ma d arraz wis kraḍ, tewwi-t Massa Nura Ḥemmudi. Ɣur kra n yimedyazen, teɛdel amcemma teẓrigt-a tamezwarut ulamma yefreɣ deg-s wahil. Imi ula d asarag ɣ akked umunulug i llan tturaǧun, ur muggen ara ɣer taggara. Maca d ayen i izemren ad yili d asebɣes i uwenneɛ n yiqeddicen ugar ɣer sdat.

  M. K. 

  
 Deg usarag i d-yessuddes uɣmis n El Moudjahid i d-yessider Uselway-Anemhal Amatu (P-DG) n ugraw n Sonelgaz, Mohamed Arkab, deg wass n Larebɛa iɛeddan, 3 deg waggur n tuber 2018, deg tdabut n El Moudjahid, iwekked-d d akken ur d-tettili ara tmerna n ssuma n lgaz d trisiti deg useggas 2019. ‘’ Awanek n tmurt n Lezzayer yefka-d i ugraw n Sonelgaz asebru deg wakud ɣezzifen d waṭas n yibuɣar (avantage), aya, i wakken ad d-ikemmel asefti-ines ɣer lewhi n useggas 2028. Ibaɣuren, semḥen i ugraw ad ikemmel asefti. Daɣen, ulac yak timerna deg ssuma n trisiti d lgaz yettwajerden deg wahil n tkebbanit, neɣ isumar iteddun deg tikti n tmerna’’, dayen i d-yenna Mass Arkab deg usarag-ines. Yuɣal-d, daɣen useway-anemhal amatu n ugraw n Sonelgaz, deg wawal-is, ɣef yiseftiyen n tedrimt d tsengamit n ugraw i iɛeddan seg 26,96 n yimelyaren n DA ɣer 311,5 n yimelyaren n DA deg useggas n 2017. Llan-d yiseftiyen yemgaraden n ugraw i wakken ad d-snekden leqdicat n baylek d tiririt ɣer ṭṭlaba s zyada ɣef trisiti d lgaz n ugdud, daɣen asenked n unegmu n tdamsa n tmurt n Lezzayer, dayen i d-iwekkeḍ Mass Arkab.

  Ali Zalouk 

  
 Nemlal Pr Moussa Imarazen deg tesdawit n Mulud Mɛemmeri n Tamda anda i d-yexdem asarag ɣef yennayer akked tmaziɣt s umata. Newwi-d awal, deg tdiwennit-a, ɣef kra n temsal icudden ɣer tutlayt, takadimit d wayen-nniḍen.

  Aɣmis n Yimaziɣen : Akka kan s kra n wawalen, anda tedda tmaziɣt-nni ?  

  Moussa Imarazen :  Ass-a, tuɣal tmaziɣt d tameslayt tunsibt, yennayer d ass n lficṭa. Deg yiseggasen iɛeddan, ala aḥric-agi n uselmed, ama deg uɣerbaz neɣ deg tesdawit, i iḥebsen ɣef leqraya. Yerna, dagi kan ɣur-neɣ i tmurt n Leqbayel. Ass-a, ha-t-an ihi yuɣal yennayer d tameɣra taɣelnawt, d ass n lficṭa i Yizzayriyen akken ma llan u anda ma llan, deg yal tama n tmurt. Zemreɣ ad d-iniɣ, nekk s timmad-iw, d akken Yennayer yuɣal d azamul tura.

  Ad d-tlal ula d takadimit i tmaziɣt, deg wagguern i d-iteddun, amek i tt-tettwaliḍ ?  

  Dayen yelhan i usnerni n tutlayt. Nessaram ad d-tbedd ɣef yiḍarren-is deg ussan i d-iteddun u ad ilin yiɛeggalen imeɛnen, ifazen ara tt-isedduyen, wid yuklalen amekkan-nsen, sɛan aswir iwulmen i wanect-nni. Am wakken diɣ, ara sɛun lḥir deg usnerni n tutlayt tamaziɣt. Aslali n tkadimit-agi, ad d-yili d asurif ameqqran-nniḍen deg umecwar n tmaziɣt, xas ulamma ilaq ha-tt-an tlul-d acḥal-aya. Sin n yiseggasen seg wasmi i tt-id-bedren yimḍebbren. Acu kan, maɛlic s leɛḍil-a, ma yella ad d-teglu s wayen tettraǧu tutlayt.

  Ɣef wakken tettwaliḍ kečč, anwa i iwulmen ad yili deg-s ? 

 Akken ttwaliɣ nekk akked waṭas-nniḍen i yi-yecban, ilaq ad ilin wid iqeddcen ɣef tmaziɣt, wid yessnen ad arun u ad mmeslayen tamaziɣt. Mačči d wiyaḍ-nniḍen i ilaqen ad d-ruḥen ad ssersen iḍarren-nsen dinna, neɣ ad ten-id-ssersen dinna. Ilaq d wid yellan deg unnar, qeddcen ɣef tmaziɣt, ffkan-d. Aṭas i d-wwin u aṭas i mazal ad t-id-awin. Ad yili leqdic, deg tazwara ɣef tutlayt, syin ɣef umezruy, timetti akked wayen akk icudden ɣef tmaziɣt.

  Llan kra qqaren-d ilaq ad d-texleq tkadimit-agi tamaziɣt, yiwet n tutlayt ara sseqdacen akk deg yal tamnaḍt. Llan wiyaḍ,   qqaren-d ilaq ad kemmlen asnerni n tmeslayt taqbaylit i wakken d nettat ara yuɣalen d tamaziɣt. I kečč yellan d amussnaw deg uḥric-agi n tutlayin, amek i twalaḍ timsal ? 

 Akken ma llant tantaliyin n tmaziɣt, sɛant yiwet n tjerrumt, am wakken llan wawalen i tent-yesdukklen u mazal diɣ awalen ijdiden i ilaq ad ten-id-nesnulfu. Acu kan, akken ttwaliɣ nekk, d taqbaylit i yuẓen akka tura ɣer sdat, ihi d nettat i nezmer ad nesnerni, d netta iɣef ara nebnu i wakken ad tt-nesnerni imi d nettat i yelḥan aṭas deg unnar. Maca, ilaq ad nuɣal ɣer tantaliyin-nniḍen i wakken ad d-nawi ayen ulac di teqbaylit. D amedya kan, ma nruḥ ɣer tetergit, ad naf aṭas n wawalen i mazal deg-sen, nutni yuɣ lḥal negren anda-nniḍen, syin ad ten-nesseqdec deg teqbaylit i wakken ad tuɣal d nettat i d tameslayt tamaziɣt taɣbalut. Ma nniɣ-d akka, axater ur nezmir ara ad nesnerni tantaliyin akken ma llant i wakken ad d-nessufeɣ, syin akkin, yiwet n tmeslayt. Ilaq d yiwet ara yeqqlen d yiwet, mačči d aṭas ara yeqqlen d yiwet.

  Aṭas dɣa i as-yeqqaren d akken d taqbaylit i bɣan ad slemden mačči d tamaziɣt. Acu ara asen-tiniḍ i wigi ?  

 Sya akk i d-ɛeddant tutlayin. Ma neṭṭef tarumit i ttmeslaen Yirumyen tura, d tameslayt n Paris, yerra-tt Ugellid d tameslayt n tura imi d tameslayt-is. Ma neṭṭef tameslayt n taɛrabt, ad naf d tameslayt n Qurayc, mačči d tameslayt n waɛraben akken ma llan. Ihi, ula d taqbaylit, tezmert ad tuɣal d tameslayt n yimaziɣen akken ma llan. Sya i d-ɛeddant akk tutlayin, akka i leḥḥunt, akka i tt-nernayent. Ilaq ur ttelint ara tuččḥiwin, ilaq ad nqabel tilufa akken llant. Akka i as-ilaq i tmaziɣt ihi, ur nettuɣal ara leqrun ɣer deffir. Iwata ass-a, ad naẓ ɣer sdat, ad tt-id-nessenser seg wayen i tt-icudden, i tt-sadren : tsub aṭas. Yuɣ lḥal ilaq ad tali, d nekni kan i izemren ad tt-nessali.

  I ɣef wayen yerzan tira, acu ara d-tiniḍ, xas ulamma tefra deg tmurt n leqbayel acḥal-aya ? 

 Amek ara naru tamziɣt ? D asteqsi yeddewwiren acḥal d aseggas-aya. Deg yiwen unejmuɛ akked HCA deg Zeralda, di lweqt-nni, nefra-tt akk, ad tt-naru s tlaṭinit. Ha-t-an yuɣal-d uskasi ɣer ṭṭabla, swayes ara tt-naru daɣen ! Ihi, ilaq d takadimit-agi ara tt-yefrun, mačči d wiyaḍ ara d-yekken s berra ara d-yinin, ad tt-tarum akka, neɣ ad tt-tarum akka, i wakken ad netixer i lɛeba-gi. Ihi, ilaq ad teddukkel tira s yiwen usekkil, alamma nebɣa ad teqqim kan akka s tlata n yisekkilen. La d-ttmeslayeɣ ɣef udem unsib n tutlayt, axater amdan i yiman-is, yezmer ad tt-yaru akken i as-yehwa ; akken yessen, xas ulamma aṭas n tira s tfinaɣ ara nettwali akka tura deg Lezzayer tamaneɣt.

  D acu tettwaliḍ deg ugezdu n   tutlayt d yidles amaziɣ n Tizi Uzzu, deg taggara-a ? 

 Ha-t-an la iteddu. Acu ara ak-iniɣ, s ttawil-agi LMD, ddeqs i ibeddlen. Aṭas ideg i nuɣal ɣer deffir, xas ulamma aṭas i nelḥa ɣer sdat deg uḥric-agi n unadi. Am wakken aṭas, diɣ, n yiselmaden i d-yewwin duktura-nsen tura, uɣalen d iprufisuren. Yennerna, diɣ, ugemmuḍ n yinelmaden, dayen yelha, acu kan aṭas n temsalt i deg-i nuɣal ɣer deffir. Rnu-as, am wakken teẓram, inelmaden n tura mačči am widak n zik, xussen ciṭuḥ, mačči am widak n zik ttaken leɛtab i yiman-nsen i wakken ad d-awin timussniwin. Wigi n tura, yella wanda jebbden taqejjart ɣer deffir. 

  Yesteqsa-t   Hocine Moula 

  
 Mack Nat Frawsen, d yiwen i ixeddmen deg tsenselkimt , akken daɣen d amaru i ikeccmen deg ubrid n tira , yessaweḍ ad yaru 07 n wammuden n yisefra, ad nebder Le bleu du littoral , Le vers de la mélodie , La rivière espérance , Les beaux rêves demain , Vers au vent , Le souffle du zéphyr Akked wammud s tmaziɣt i iwumi isemma : “Agris n unebdu”. Am wakken i yura, diɣ, ungal “Le voyage avec Elise”. Nesteqsa-t ɣef waya. Ha-t-an wacu i –yerra.

  Aɣmis n yimaiɣen: Awal ɣef wammud-agi n yisefra Agris n unebdu… 
 Mack Nat Frawsen: Wagi d ammud n yisefra amezwaru i d-uriɣ s teqbaylit. Uriɣ-t s teqbaylit, syin akkin xedmeɣ-as tasuqilt ɣer trumit. Tasuqilt-agi ɣer trumit, tusa-d tewɛer cit acku ttaɛraḍeɣ akken ad ḥedreɣ ɣef tira-nni-ines tamezwarut. Ad ɛerḍeɣ akken ur tteffɣeɣ ara seg unnar-nni n teqbaylit . Azwel-agi i d-as ffkiɣ akken twalam, deg-s anemgal imi deg unebnu ulac agris. Nekk ḥemmleɣ ad urareɣ s yimeslayen. Deg uzwel-agi, bɣiɣ ad cuddeɣ gar sin yinemgalen .

  Melmi i tebdid tira ? 
 Bdiɣ tira asmi i sɛiɣ 20 n yiseggasen, maca ur ttajmaɛeɣ ara ayen i ttaruɣ. Syin akkin, nniɣ-as ayen ur ttaruɣ ara akken ad d-ssufɣeɣ idlisen. Dɣa, syagi i tebda tikti deg ubrid n tira . 

  D acu n yiseltal anda i tettafeḍ iman-ik deg tira ? 
 Di tira, yal yiwen anda i d yesuzur imeslayen. Nekk ahat ma zemreɣ ad iniɣ, d akken smenyifeɣ tira ɣef tayri akked tira xfifen, tira tilellit .

  Anda tettafeḍ iman-ik, deg tira s trumit neɣ s teqbaylit ?  
 Tarumit d tutlayt s wayes i d uriɣ tuget n yidlisen-iw, maca isental i yi-itteqraḥen s waṭas, ttruḥun-d s teqbaylit imi d nettat i d tutlayt tayemmat-iw. Am umedya, tuget n yisefra i d-uriɣ, ttmeslayen-d ɣef leḥzen, anuɣni, timmetti « Allaɣ yetthubu waḍu »,  » Ay allaɣ i iwumi xerben lexyuḍ  » 

  Awal ɣef wungal-ik Le voyage avec Elyse… 
 D yiwen wungal i d-yeffɣen deg ɣuct 2017. Yettmeslay-d ɣef 02 n wudmawen igejdanen i d-yettemlilin yal tikkelt, syin akkin, ad d-tlal tayri gar-asen, xas ulamma Elyse tezweǧ , syin akkin ad mbaɛaden…

  Ad tili tsuqilt ɣer teqbaylit ? 
 tidet kan, ɣer teqbaylit, mazal urɛad i d-swejdeɣ i usenfar-agi , acku bɣiɣ ad t-xedmeɣ nekk s timmad-iw, ladɣa i yisefra. Ma yella d ungal, ssarmeɣ limer ad d-affeɣ win ara t-id-yessuqqlen ɣer teqbaylit.

  Yella kra n umaynut ?  
 Ih , ad yili wammud n yisefra deg kra n wayyuren-agi i d-iteddun. Aql-i-n ssewjadeɣ-as , imi akken ad txedmeḍ kra, ilaq ad-as-tefkeḍ aṭas n wakud akken ad yili yemmed . 
  Testeqsa-t Yamani Souhila  

  
 Tella-d di tɣiwant n Ccmini, seg 16 armi d 17 unbir, teẓrigt tamezwarut n tfaska n udlis s tikkin n 58 n yimura, 17 n tmaruyin, 10 n yicennayen d waṭas n teẓrigin.

 Ɣef wawal n wid yekkin din, aṭas n yimdanen d yimezdaɣ i yerzan i rreḥba-a imi yehwa-asen umaynut-a n tddukkla tinmettitadelsant Agraw, i d-yesɛan ttesriḥ-ines deg useggas 1998. D acu, i lmend n teẓrigt-a tamezwarut, gten wid iwalan ilaq ad yili usnerni n tikti i teẓrigt tis snat. Amedya n tinḍi (artisanat) d tgella i walan yimura ilaq-asen taẓrigt weḥd-sen akken ad yaf udlis iman-is ugar. Neɣ daɣen d adlis amaziɣ iɣef i d-nnan yelha ad yesɛu aẓayer afellay. Akli Muhubi d yiwen n umedyaz si taddart n Iɣil Wiss deg Uweqqas. Yessufeɣ-d ar tura yiwen udlis n tmuɛay ideg i d-iḥawec kra n tmuɛay seg tgemmi taqbaylit. Ulamma ur yessenz ara aṭas di rreḥba-a, yettwali teffeɣ ɣef udlis amaziɣ. « Ɣur-i teffeɣ ɣef udlis amaziɣ, acku yeṭṭef amur ageɛmir di ttiɛad. D acu, lemmer ad d-tuɣal d tafaska n udlis amaziɣ, ad yili xir, imi idlisen n tefransist d teɛrabt, sɛan imeɣriyen, sɛan tignatin-nniḍen, ma d adlis aqbayli, yettnuzu kan di tmurt n leqbayel. Ma d timsikniyin n tgella, ur yelhi ara ad ttwazdint akked yidlisen deg yiwet n tfaska », i d-yenna. Nesteqsa Lɛerbi Yeḥyun, amaru n temnaḍt n Uqbu, i d-yessuffɣen kra n yidlisen, gar-asen adlis “Taqbaylit, iles d yidles”: « Tura ad d-ibin wayen ara gen yiɛeggalen di teẓrigt i d-iteddun, acku waqila ad d-snulfun ula d yiwen n warraz i yeɛnan taqbaylit, abeɛda ma ufan aspunsur yelhan. Fkiɣ-asen kra n tmuɣliwin, am wayen yeɛnan asdukkel n yiḥbuben akked yidlisen. Maca, s umata, telha teẓrigt-a tamezwaut, ama si tama n usuddes, n tikkin n yimura neɣ d tirza n medden ». Ɣur uneggal Lehdir Sideɛli, bab n wungal “Tirga n wul”, tusa-d tfaska-a d tagnit iwennɛen i umaru: « Tafaska-nni d ayen yessefraḥen imi tesseqreb amaru ɣer yimeɣri, ladɣa wid ur nezmir ad ilin di SILA (…). Ma d tafaska, nwiɣ ilaq ad tili i tutlayin merra akken ad d-tekkes tutlayt-nneɣ iman-is gar tutlayin-nniḍen (…) », i aɣ-d-yerra. Tamedyazt Lilya Seɛdi, twala telha s umata teẓrigt-a: « Ɣur-i tgerrez teẓrigt-a. Ulamma tuget n yinerzafen rezzun ɣer yidlisen n tefransist, maca teffeɣ cwiṭ ɣef udlis amaziɣ », i t-twala. « Tɛedda tfaska nnig n wamek nenwa nekni. Ur nurǧa ara ad ilin annect-n d imekkiyen, ad d-rzun annect-nni n lɣaci. Ahat wwḍen 5 000 i d-yerzan », i d-yenna Nadir Uddak, d aɛeggal deg tddukkla timheggit Agraw. Send ad d-yemmeslay ɣef umaynut ara yilin deg teẓrigt tis snat: « Nesɛa tikti, ad nesselḥu ɣer sdat tfaska, imi a-t-an nettheggi akked teseqqamut i uslal n yiwen n warraz s tallelt n Useqqamu unnig n timmuzɣa, ara yerzun adlis amaziɣ. Seg yennayer-a i d-iteddun, ad d-nger tiɣri i yimura ».

  M. K. 

  
  Isufar 

 – 100 gr n wudi

 – uraw n yineɣman

 – 2 n tmellalin

 – 75 gr n ssker

 – 2 n tcelwiḍin n yiɣes

 – 300 ml n uyefki

 – 500 gr n lfarina

  Aheggi 

 Sifet lfarina, rnut-as iɣes, syin rwit-ten. Terrem-t daxel n urubu, ternum-as timellalin, ssker, akked wudi. Ttesmirit-as ciṭ ciṭ n uyefki i wakken ur ineṭṭeḍ ara urekti. Kkset aɛenqud n yineɣman, tgezmemt-ten d iḥricen imecṭaḥ. Anfet ad yali urekti azal n ssaɛa. Mi yuli, mmeslet-t d taqqrist, syin terrem-t d tiberyucin. Seḥmut lkuca ɣer 180°c, tessersem tiberyucin ɣef silicone, yuɣ lḥal tdehnem-ten s wureɣ n tmellalt u terram daxel-nsent iniɣman. Anfet ad yeww azal n 25’. S tezmert-nwen.

  Daya 

  
 Tawennaḍt, d amkan i d-yewwi ɣef umdan ad yesseḥbiber fell-as, ad t-yeǧǧ zeddig, acku yettuɣal-d s lfayda i umdan-nni s timmad-is. Ur d-yettawi aṭṭanen, ad ifaṛes agama yelhan, ad yeɛǧeb lḥal i wid iḥemmlen ad ffɣen, ad merrḥen deg tebḥirin neɣ di tẓegwa. 

 Maca, llan kra n yidigan ur netteɛǧab ara tiṭ. Ɣef waya, dɣa, ttilin-d wussan n usizdeg seg tikkelt ɣer tayeḍ. Akka i d-yella deg tɣiwant n Msergin deg Wehran, anda i d-mmlalen ass n aram 15 yennayer, mwatan ad ssizedgen u ad reqqɛen tiẓgi n udrar n yizmawen, sɣur imaɣzalen d tddukkliwin n uḥareb ɣef twennaḍt.

 D tanmehla n twennaḍt d wammas n ujmaɛ n yiḍuman d waggur azeggaɣ azzayri i d-yessudsen timlilit-a (initiative). Aṭas n yiḍuman i rran ɣer yicekkaren meqqren, fersen isekla, rnan ẓẓan kra-nniḍen, s tallelt n yimdanen akk yellan din, armi yuɣal tameddit n wass yettfeǧǧiǧ, ladɣa deg tlemmast n teẓgi-a, anda llan ikersiyen n usɣar ideg ttfarasen tiɣimit ddaw n yisekla ɛlayen. 

 Mmsefhament tddukkliwin-a, ɣef yal ass n ssebt ad d-tili tmaɣzelt (volontariat) yecban tagi, yal tikkelt sani ara ruḥen, akken ad d-grin yidgan n umerreḥ deg waddad icebḥen. D annect-a i d-tenna tnemhalt n twennaḍt : “Nessuter deg kra n yixeddamen i wakken ad ttilin deg teẓgi-a taggara n yimalas, deg-s ad nebbhen (ad weṣṣin) ɣef yimdanen, ur ttaǧǧan ara iḍuman-nsen dinna, deg-s d lḥemla n useḥses ɣef ubaɣur i d-yettak ugama i umdan ma yeǧǧa-t zeddig”.

<p style="text-align:right">  Khaled A. 

  
 « Ṭṭmna-inu d akken ur d-ttilin ara idammen di Lezzayer, ur d-tettili ara tmenɣiwt di Lezzayer « . S yimeslayen-agi i d-yekcem Budyaf akal n tmurt-is d waṭas n usirem swayes i d-yegla deg ul-is asmi i t-id-necden i wakken ad yuɣal d aselway n Lezzayer. 

 Syin, yettwanɣa srid deg wass n 29 junyu 1992 deg temdint n Ɛennaba. Ilul Muḥemmed budyaf ass n, 23 yunyu 1919, di Msila. D aεeggal n Ukabar n uyref azzayri. Gar wid i d-yeslulen tuddsa timezlit (Organisation Spéciale) n umussu i trennawt n tlelliyin timagdayin (MTLD), maca tettwaceqqeq tuddsa-agi deg useggas n 1950. 

 Yettwazref Budiaf d iɛeggalen-is. Ikemmel Budiaf amennuɣ-is deg Fransa, syin yuɣal-d ɣer tmurt deg 1954 anda i d-yeslul-d akked kra n yimeddukkal (CRUA) u yuɣal d aselway. Yella, diɣ, deg ugraw n 22 n ukabar n FLN i ifernen amenzu n unbir. 

 Deg ugraw n Ssumam n ɣuct 1956, yuɣal d aεeggal n (CNRA), yettwaṭṭef ass n, 22 tuber 1956 netta d iεeggalen n FLN s ubeddel n ubrid i temsrifegt. Si lhebs, i yesselḥay timsal n tfidiralit n fransa n FLN i t-yerran deg 1958 d aneɣlaf n uwanek n Unabad uɛḍil n tegduda tazzayrit (GPRA). Syin akkin d anamzul n uselway deg 1961. Yeffey-d si lhebs ass n, 18 meyres 1962, seld imsisiyen n « Evian », din i d-banen wid yebɣan ad nebḍen d wid yebɣan tugdut deg Lezzayer tazzayrit. 

 Deg tegnatin-agi i d-yeslal Budiaf akabar n tegrawla tanemlayt (PRS), yettwaṭṭef ɣer lḥebs i tikkelt-nniden ass n, 23 yunyu 1963, deg unẓul n tmurt anda i yettwaḥkem s lmut. Yunag yunag s tmara ɣer fransa deg useggas 1964, syin ɣer Merruk. 

 Deg 16 yennayer 1992, yejbed iman-is deg tselwayt uselway n tegduda Chadli Ben Jdid. Syin, ssawlen i Budyaf ɣer Merruk i waken ad yuɣal d aselwaya n Lezzayer imi ttwaḥebsent tefranin. Yenna- deg wawal-is deg usarag-is aneggaru: «Timura i aɣ-yezwaren, s wacu i aɣ-zwarent ? Zwarent-aɣ s tmussni…» 

 Awalen-a d ineggura-ines deg Uxxam n yidles n temdint n Ɛennaba ass n, 29 Yunyu 1992, uqbel ad ṭṭreḍqent tersasin n dɣel d tisselbi. D tinnuzya, tid yenɣan idles, tussna akked d Mass Budiaf i wakken Lezzayer ad tkemmel ad tekcem ugar deg tesraft n yidammen.

 Azwel n udlis-is «Où va l’Algérie ? S anda i teteddu Lezzayer?» d asteqsi i nezmer ad neg ass-a n wussan. Yenna Meɛtub deg tezlit i as-iga d tajmilt: «Tneǧreḍ-d iswi i ccetla, tura steεfu Mass Budiaf».
  Nisma Tigrine 

  
 Tberreḥ-d tenmehla n tumnayt n Bgayet ass n aram, 12 di Fuṛaṛ yezrin, ɣef yisalli i yehwan aṭas ama i medden, neɣ i wid yebɣan ad xedmen deg usenfaṛ-a. Acku aṭas i yesεan ifurguten n tumnayt bɣan ad xedmen, meεna ur asen-tettunefk ara tegnit i waya deg wayen iεeddan. 

 Abeεda ɣur tɣiwanin i yettwaḥezqen nezzeh seg lexṣas n tumnayt, neɣ deg kra n tudrin i d-yezgan deg yidurar, neɣ tid yeggugen ɣef umḍiq anda i llant tɣiwanin. Dɣa ɣef usentel-a, tanmehla n tumnayt, tessuter-d deg kra n win yebɣan ad itekki, d akken ilaq-as ad yesεu ttawil n tumnayt iwulmen, yerna ilaq-asen ad aznen ikaramen-nsen s ttawil n tṣerqest ɣer tensa n tenmehla uqbel ad εeddin 30 n wussan segmi i d-berrḥen isalli. 

 Ddeqs n tɣiwanin i teεna temsalt, amedya, Xeṛṛaṭa, Taṣexṛiwt, Tizi n Berber, Amizur, Bgayet, d tiyaḍ. Ad d-nesmekti d akken taɣiwant n tṣexṛiwt, tella tesεa aɣbel meqqeṛ deg temsalt-a, d ayen i yeǧǧan isalli-a yeseffṛeḥ aṭas imezdaɣ n taddart, ladɣa wid izeddɣen deg Rrif, akked At Mbarek. At taddart nnan-aɣ-d deg kra n tnagiwin-nsen, belli acḥal segmi tcekktayen seg yir liḥala n tumnayt ɣur-sen, meεna yiwen ur d-yesli i taɣect-nsen.Ɣer tagarra, yewwi-d ad d-nemmeslay ula ɣef ssuma n tumnayt i yettalin myal tikkelt, dɣa yessaram ugdud ur d-yettili ara wayagi tikkelt-a.

<p style="text-align:right"> K. K. 

  
 Seg taddart ɣer tayeḍ, seg tiɣilt ɣer tayeḍ, yettkemmil umalas ilemẓi Fares Idir tirziwin-ines ɣer temnaḍin yemgaraden n tmurt, anda yettemlil igerdan, i tegnatin n usiwel n tmucuha. Seg wansi ara iɛeddi, ad yeǧǧ dinna tamsirt idumen i warrac imecṭaḥ. Dɣa, deg ussan-a n remḍan, yewwi-t ubrid ɣer Tizi Uzzu, ad d-yawi kra n tmucuha i lmend n wass agraɣlan n ugrud, deg wuḍan n tmucuha. Gar temliliyin i as-d-yellan deg kraḍ n tuddar, ad d-nessuk awal ɣef tinna n At Waɛban, anida yessur (yexleḍ) umyi (mythe), tamsirt, anecraḥ d umezruy. Deg teɣzi n wazal n usrag d uzgen, yessaweḍ umalas Fares igerdan i as-d-yefkan tameẓẓuɣt ɣer yiwen n umaḍal, ala nutni i as-iḥulfan yella. Ddeqs n warrac i iḥeḍren dinna, akk-nsen mmɣen deg yineḍruyen i d-yettilin deg teqsiḍt. « Tikkelt-a, ferneɣ ad d-awiɣ amaynut, mi d-ssawleɣ timucuha i d-snulfan warrac s timmad-nsen deg yiḥuna i xedmeɣ yakan. Ulamma yella wayen i d-rniɣ akken ad cebbḥeɣ tamacahut, maca tikti ǧǧiɣ-tt d tinna-nsen ». I aɣ-d-yenna Fares Idir. Send ad d-yernu: « S lebɣi n wul i rziɣ ɣer dinna, ladɣa imi yi-igan leqder tddukkliwin-nni. Sḥasfeɣ imi llan wid ur nxeddem azal i tmacahut d umalas. ɣas ma kecmen di tẓuri d yidles ula d nutni ». Ad d-nesmekti belli, ikemmel Fares Idir abrid-is seg Wat Waɛban sriḍ ɣer Tferdud, taɣiwant n Abi Yusef di Micli, i yiwen n yiswi: timlilit akked warrac. D awellih dɣa ɣef taddart n Tferdud, imi din ara tili tfaska i d-iteddun Siwel-Taẓuri. Ɣef wawal n umalas, azal n 400 n yiterrasen, tuget deg-sen d arrac, i iḥeḍren i kraḍ n yisiharen iɣer yettwaɛreḍ sɣur tddukkliwin tidelsanin n temnaḍin-nni.

  M. K. 

  
 Sin n yiseggasen ɛeddan segmi i tuɣal tmaziɣt d tutlayt tunṣibt di tmurt n Lezzayer.

 I lmend n wya, thegga-d Tenmehla n yidles n lwilaya n Tizi Uzzu yiwen n wahil akken ad tesfugel amulli win sin n usenṣeb n tmaziɣt, ahil i d-yellan deg temkarḍit n tɣuri n temdint n Tizi Uzzu, ass n 6 akked 7 deg furar, anda i d-llant temsikniyin n yidlisen n tmaziɣt n waṭas n yixxamen n usezreg akked yimyura, gar-asen Brahim Ben taleb. Syin, yella-d yiwen n usarag sɣur Mass Saɛid Cemmax (d aselmad n tmaziɣt di tesdawit , d amyaru ), Mass Ḥelwan Ḥassan (D aselmad n trumit di tesdawit , d amyaru ) akked Mass Bilek Ḥamid, anda i d-mmeslyen ɣef tutlayt n tmaziɣt. Aṭas n wid i yellan deg usarag : iselmaden n tmaziɣt, inelmaden n tesnawit, aselwan n tdukkla Numidia n Wehran Said Zalouch, Asqamu unnig n timuzɣa. Yebda usarag s wawal n tnemhalt n yidles Massa Nabila Goumeziane i d-yennan d akkan tamurt n Lezzayer ‘’tesɛa amxalef n tentaliyin, anect-a d ayen yelhan’’ , syin tberreḥ-d d akken ad yili leqdic ass n 21 di furar i lmend n wass agraɣlan n tutlayt n tyemmat. Si tama-s, yenna-d Mass Ḥelwan : “Ma yella temmeslayeḍ tameslayt n walbaɛd dagi tefkiḍ-as azal, ma yella temmeslayeḍ tameslayt-ik d kečč i tt-ismuɣren, axater ur tezmireḍ ara ad timɣureḍ kan s wayla n medden ”. Ikemmel yerna-d : “win iḥerzen ayla n lejdud yelha, meɛna win i t-yesnernayen yif-it. Tamaziɣt, yis-s ara timɣureḍ, ma yella tettewteḍ yis-s ara tettewteḍ. Ihi, ilaq ad tuɣal d aɛekkaz deg ufus-ik mačči d aɛekkaz deg uɛrur-ik “. S iwellihen-a i d-yessuzer i yinelmaden i yellan di tzeqqa i d-yekfa-d awal-is deg usarag. Ma d Mass Cemmax, yenna-d : “ Tamaziɣt, tesɛa aṭas n tantaliyin, tura ayen i d-yeqqimen, ilaq ad nessiweḍ, ad nesɛu titiknulujiyin timaynutin, ur ilaq ara ad neḥqar tutlayt-nneɣ “ . Yekfa usarag s yisteqsiyen n wid iḥeḍren . Ma yella deg wass wis sin, yella-d daɣen usarag akked Mass Dourari Abderrezak d Mass Boujemɛa Aziri . Sin n yiseggasen seg wasmi i tettwanṣeb tmaziɣt, sin yiseggasen segmi ttmeslayen deg usqamu aɣerfan ɣef uṣenṣeb-a, meɛna ayadra ass n wass-a, tella tmaziɣt deg unnar ? Ayadra tamaziɣt yettwakkes-as uẓayer-nni s lxetyar deg uselmed ? Xas ulamma taneɣlaft n uselmed, teqqar-d ussan-agi kan d akken tamaziɣt tettwaselmed deg waṭas n lwilayat, asteqsi ad yeqqim deg unnar.

  S.Yamani 

  
 Thegga-d tiddukkla “Eco Action” i igedcen deg tesdawit n Mulud Mɛemmeri n Tizi Uzzu, yesseḥbibiren ɣef ugamma daxel n tesdawit-agi, yiwen wass n useɛlem n yisdawanen ɣef wamek yezmer ad ad iḥder ɣef twennaḍt. Yella-d leqdic-agi amerkanti, daxel n tesdawit n Ḥesnawa 1, sdat n temkerḍit tasdawant, ideg xedmen ddeqs n temsikniyin yesɛan assaɣ akked uḥbiber ɣef twennaḍt. Llant temsikniyin ɣef kra n yisufar n tuččit yeṭṭur amdan am Tireɣlin, Abquq…atg. Llant daɣen tid i d-imeslayen ɣef yiḍuman, d wamek ara asen-yexdem umdan i wakken ur yeṭṭuru ara akal neɣ igenni. Llant daɣen tid i d-yewwin awal ɣef wammus s leṣnaf-is yemxalafen. Yerna yal timsikent tesɛa ilemẓi neɣ tilemẓit ara d-yesfehmen i win yerran lwelha-s ɣer kra n temsikent. Leqdic-agi yedda ɣef teɣzi n sin wussan, imi yebda ass-nni n lḥed 17 meɣres 2018 tkemmel azekka-nni n letnayen 18 meɣres 2018. D tagnit anida ẓẓan yiɛeggalen n tiddukka-a akked yisdawanen, ugar n 500 n yisekla (ṭṭjur) s leṣnaf yemxalafen deg yimeḍqan yemgaraden n tesdawit-agi n Ḥesnawa 1. Ad nesmekti kan belli tiddukkla-agi, tlul-d deg useggas n 1999 sɣur agraw n yiselmaden d yinelmaden, yeqqaren neɣ yessɣaren deg yigezda yemxalafen n tesdawit Mulud Mɛemmeri n Tizi Uzzu. Seg yimir ar ass-a nettat d leqdic deg unnar-agi n useḥbiber ɣef ugamma daxel n tesdawiyin yellan deg temdint n Tizi Uzzu. Mass Takfarinas Belɛidi, s yisem-is d amaray amatu n tiddukkla-agi “Eco Action”, ha-t-an wayen i d-yenna: “ I lmend n wass amaḍlan n useklu, i d-yettilin yal 21 meɣres, tiddukka-agi-nneɣ thegga-d sin wussan n useɛlem ɣef ugamma d twennaḍt daxel n tesdawit. Neɛreḍ s temsikiniyin yemxalafen, ama ɣef wammus, ama ɣef yibaɛɛec neɣ yimɣan n useǧǧi, i wakken ad nsefhem isdawanen d acu d ammus n ugamma, amek i d-yettili d wamek nezmer ad t-nekkes”.

  G. A. 

  
  Isufar 

 -2 n lkisan n lfarina

 -1 n lkas n uwren n smid

 -1 n tɣenjawt n lmakla n lmelḥ

 -10 G n yiɣes n lkuca

  Aheggi 

 Daxel n tbaqit, sifet lfarina, syin rnut-as awren, lmelḥ akked yiɣes i yettwaxelḍen s waman. Uqbel ad tɛerkem arekti-nni, rnut-as ciṭ n waman yemmuzeɣlen. Syin, tkemmlem tuggin n urekti alamma yefka-d leɣri. Deg taggara, ɣummet-t s ubeḥnuq, teǧǧem-t ad yali. S ufella n lkettan, tessuzrem fell-as lfarina. Rret arekti-nni d takurin (snat neɣ tlata), syin, tmeslem-tent d tiqqrisin u tanfem-asent azal n ssaɛa i wakken ad alint. Yeqqim-d kan tura ad wwent. S tezmert-nwen.

  Daya 

  
 I lmend n usmekti n umulli wis 20 n tmenɣiwt n umedyaz d ucennay neɣ anaẓur aqbayli amḥaddi Lwennas Matub, thegga-d tesdawit n Abderrhmane Mira n Bgayet yiwet n temlilit tussnant tagraɣlant, ara yeddun ɣef teɣzi n tlata wussan-agi: ttlata 19, larebɛa 20 akked lexmis 21 deg waggur n yunyu i d-iteddun. D timlilit ara d-yawin awal ɣef tudert neɣ tameddurt n Lwennas Matub, gar tnagiyin d temsal yerzan timeɣnest-ines ɣef tmagit d yidles amaziɣ akked yizerfan n umdan. Ad ilin daɣen yisaragen ɣef tmedyazt-is d yisefra-s, ama s tezrawin n unadi neɣ s tselḍin n yimussnawen n tmedyazt. Am wakken diɣ ara d-ilin yisaragen ɣef uẓawan akked ccna n uḥeddad n wawal-agi aqbayli, yefkan tudert-is d yiman-is d asfel ɣef tmurt n Leqbayel. D tasga n tutlayt d yidles n tmaziɣt akked tmezdayt n tsekliwin d tulayin n tesdawit n Bgayet i d idisan i d-isuddsen temlilit-agi tameqqrant ara d-yilin deg Tzeqqa n yisaragen n tesdawit n Abderrhmane Mira n lwilaya n Bgayet, deg tesdawit yettwasnen s yisem n Aboudaou. Ad yili uceggeɛ n yizwal n teywalin d yigzulen n yisaragen n wid yebɣan ad ttekkin deg temlilit-a, ɣer tensa-agi: <a class="__cf_email__" data-cfemail="582c3135343134312c762c2d2b2b3639362c183f35393134763b3735" href="/cdn-cgi/l/email-protection">[email protected]</a> uqbel 21 deg waggur n yebirr 2018. Ad tili tririt ɣef teywalin-agi sɣur tesqamut tussnant n temlilit-agi, ass n 30 yebrir 2018. Gar wid ara yilin deg usqamu ussnan, ad naf tuget deg-sen d iselmaden deg tesdawiyin n tmurt n Lezzayer, gar-asen Kamel Bouamara, Allaoua Rabehi, Mohammed Djellaoui, Mohand Akli Salhi…atg. Llan daɣen yiselmaden n tesdawin n tmura tiberraniyin, gar-asen: Kamel Nait Zerrad, Tassadit Yacine, El Husscina Farhad…atg. Aṭas n yiselmaden n tesga d tutayt d yidles amaziɣ i d-yellan s deffir n usuddes n temlilit-agi tagraɣlant, am wakken daɣen i tettekki Massa Lynda Ouatah, s yisem-is d aɣella n tesga-agi. Ma d iswi n temlilit-agi, ɣef wakken i t-id-nnan yimsuddsen-agi deg wulɣu-nni n temlilit-a, ad yili d asissen iwatan ɣef wayen akk i d-yefka d wayen i d-yeǧǧa Matub ama d tamedyazt, ama d aẓawan ama d isental iɣef yessefra akked talɣiwin swayes yessefra…atg. D tagnit ara d-isddukklen imussnawen d yiselmaden d wid akk iḥemmlen Lwennas, d tagnit daɣen n tmussni d tussna, imi ad yili ubeddel n tmuɣliwin d tmussniwin ɣef urgaz-agi ameqqran.

  A. A. 

  
 Ass-nni n larebɛa yezrin, 29 deg waggur n unbir 2017 ɣef 14h00 n tmeddit, tella-d temlilit taseklant tis xemsa sɣur Mass Bendameche Abdelkader deg Temkerḍit tagejdant n tɣuri taɣerfant n lwilaya n Tizi Uzzu. D timlilit yeddan ɣef teɣzi n snat sswayaɛ, immeslay-d umaru akked umnadi deg wayen yerzan idles d tɣerma n ugdud azzayri s umata. D tanemhalt n yidles n lwilaya n Tizi Uzzu Massa Gouméziane Nabila i d-yellan ɣef lmendad n temlilit-agi taseklant, d nettat i d-yefkan awal n tazwara, syin akin tefka-as awal i Massa Sebki s yisem-is d timḍebbert n usizreg n tesɣunt “Livers”, nettat s timmad-is texdem-d agzul i yimuhal d tudert n uselmad d umnadi Bendameche. Sakin, tefka-as aṣawaḍ i bab n usrag. Mi yessuli asarag-agi-ines ucennay d umnadi Mass Abdelkader Bendameche, iger-d tiɣri i yilmeẓyen ladɣa inelmaden yellan dinna, i wakken ad ɣren idlisen n yimura meqqren n tmurt, uqbel ad ɣren ibarraniyen. Yerna ad ṭṭfen deg wansayen d yizamulen-nsen, mačči d ayla n medden ara d-ttawin. Ɣer taggara maḍi n temlilit-agi yekfan lewhi n 15h00, yella-d deg-s wazal n 30 n ddqayeq n tririt ɣef yisteqsiyen n wid yellan dinna. Am wakken daɣen i d-yella ufraq n wugar n 100 n tkerḍiwin timsadrin n yinaẓuren n lwilaya n Tizi Uzzu, d tagnit n lferḥ akked tumert ɣer yinebgawen akk. Ad d-nesmekti belli, Mass Abdelkader Bendameche, ilul ass n 26 tuber 1949 deg Mazagran deg lwilaya n Mostaganem. Yeffeɣ-d seg uɣerbaz aɣelnaw n tedbelt s ugerdas. Syin yexdem deg uɣlif n yidles ddeqs n yiseggasen. syin ɣer-s yuɣal d aɛeggal deg usqamu aɣelnaw adamsan akked yimetti. Yuɣal ixeddem yiwet n tedwilt deg tiliẓri n tmurt. Yedda lweqt yuɣal, d imḍebber amezwaru ɣef usqamu aɣelnaw n lmusiga n cceɛbi. Tura akka, d amaru n waṭas n yidlisen, am wakken d aprufissur n tgemmi tadelsant…atg.

   A. A 

  
 Yebda yakan uheggi n tezrigt tis mrawet d yiwet (11) n tmeɣra n tbexsisn, i d-tessuddus yal aseggas tddukkla Tiɣilt n taddart n Lemṣella deg Buzgan. Tazrigt n usegga-agi, ad d-tili ussan n 24 d 25 ɣuct 2018, ddima deg taddart-agi n Lemṣella, yettwassnen mliḥ s tneqlin. Imsuddsen n leqdic-agi, fernen tanfalit-agi “Tibexsisin di tmeɣra, d afran igerrzen”, i wakken ad yili d asentel n tezrigt-agi tamaynut. Yetturaǧu deg tezrigt n useggas-a, ad yili wahil d anesbaɣur, ama si tama n yirmad idelsanen ama si tama n temsikniyin. Aṭas n yimsikniyen ara yilin di ttiɛad, gar-asen wid n tqendurt, wid n usɣar, wid n tamemt…atg, ɣer tama n Wat taddart-agi. Am wakken daɣen i yetturaǧu ad d-yili wawal s telqeyt ɣef yibaɣuren n lbexsis ɣef tezmert n umdan. D tagnit i yimerriyen i wakken ad d-issinen taddart n Lemṣella i icebḥen aṭas. Am wakken daɣen ara d-walin ayen tekseb d agerruj, gar-asen leṣnaf yemxalafen n lexrif. D tagnit daɣen i wid yebɣan ad d-yaɣ lbexsis aẓidan s leṣnaf-is yemgaraden. D leqdic adelsan ara d-suddsen waṭas n yidisan, ad d-nebder gar-asen: Tiddukkla tadelsant Tiɣilt n taddart n Lemṣella akked tesqamut n taddart-agi, Asqamu aɣerfan aɣiwan (APC) n Yilula Umalu, Asqamu aɣerfan n lwilaya n Tizi Uzzu, s tallelt n tenmehla n yidles n Tizi Uzzu.

  A. A 

  
 D 7 seg furar, amulli wis sin segmi tuɣal tmaziɣt d tutlayt tunṣibt deg tmendawt tazzayrit. D amulli wis sin i d-yesseglan s usenṣeb n yennayer d lficṭa i yizzayriyen i merra. Asfugel s yigumma yecban wigi i d-yusan s leɛtab meqqren, yella-d tikkelt-a deg Tubiret deg leḥzen. D yiwen seg yimenza yessudfen tamaziɣt s aɣerbaz azzayri i teccelqef lmut uqbel ad yidir ayen iɣef yennuɣ tudert-is i merra. D Akli AOUN, mmi-s n Haizer i yewḍen leɛfu n Rebbi di leɛmer-is 56 n yiseggasen. Am netta am wid i t-yecban gar tizyiwin-is, zik i d-yerra s lexbar ɣef lbaṭel tettmagar tutlayt-is d yidles-is. D ayen i t-yeǧǧan yella gar wid isuɣen deg tefsut n tmanyin deg temdint n Tubiret i wakken ad d-yerr azal i lasel-is. Amennuɣ-is, ur yeḥbis ara, imi yal tikkelt n leḥris yettili ɣer tama n watmaten-is imeɣnasen. Seg Umussu Adelsan Amaziɣ, ɣer tlallit n yikabaren, Akli Aoun, yeṭṭafar anerni n teswiɛin, i wakken ad yili seg wid yesseddan aɣunzu n uɣerbaz deg useggas n 1994. Deg waggur n ɣuct n 1995, yettwafren seg wid ara yettikkin deg tannant n usileɣ n yiselmaden imenza n tmaziɣt i d-yessewjed deg lawan-nni Usqamu Unnig n Timmuzɣa deg tesdawit n Ben Aknoun. Yettuɛeggen d aselmad n tutlayt-is tayemmat deg tesnawit Houari Boumediène n temdint n Tubiret, Akli yessaweḍ ad ireṣṣi tutlayt-a imi d win yumnen s wacu i ixeddem daɣ sser yekseb deg taywalt yebnan s ucmumeḥ d wawal aẓidan. Dɣa d ayen yeǧǧan kra akk ukked yexdem, ttqadarent merra. Ɣer tama n yimeddukkal-is Djafar Abdeddou d Ali Chouimet, slalen-d Tiddukkla tadelsant Taɣerma anda ssawḍen ẓẓan aselmed n tmaziɣt berra i uɣerbaz deg temdint n Tubiret, leqdic yernan ɣer waṭas n uxeddim yecban isaragen, d usfugel s yisihar yemxallafen. Uqbel akka ad yessali amecwar-is deg uḥric n usegmi, Akli Aoun, yuɣal d anemhal deg uɣerbaz amezwaru deg taddart n Ugentur anda yezdi tagmat gar yiselmaden i wakken ad d-iḥelli igemmaḍ igerzen. Yeḥsan d akken rrbeḥ yettas-d s tdukkli, d awal i d-yegmer ɣer Matoub i d-yennan : « Ma nnan-awen acu i d tafat, init-asen d iɣallen yeddukklen. » D chada ara d-fken akk wid i t-yesnen deg unnar n usegmi imi yessawal i tegmat i wakken ad ilin d amedya i yinelmaden ara yuɣalen d irgazen d tulawin n uzekka. Ɣer temḍelt-is, aṭas i d-yusan, maca imeddukkal-is n 1995 banen-d am yitran. L’Hocine, Abdellah, Hamdane, Ali, Messaoud, Ahmed, Mahfoudh d wiyad, i merra bedden s aqerruy-is, d tamuɣli taneggarut ara rren i umeddakkel n umennuɣ, win akken yezzewren lasel uqbel ayen-nniḍen. Ma nebder-d Akli ass-a, ur nezmir ad nettu Nour Ould Amara, s temsirin-is deg tiliẓri, neɣ Ferhat Ait Mohand d Ferhat Chelmouni widen akken yellan d imenza s annar n uselmed n tmaziɣt asmi akken qessiḥet teswiɛt. ineggura-agi, d aṭṭan uffir i ihemjen tifekkiwin-nsen almi i ssufɣen tarwiḥt. Am wakken ara d-nebder Madani n tama n Bgayet i iruḥen ɣef zik lḥal am wakken i iruḥ Mokhtar Zeddam i teccelqef tmettant deg twaɣit n ubrid. Awal i d-yeǧǧa Didouche Mourad lawan n tegrawla iwulem ass-a ad t-neḍfer deg tallit-a mi d-yenna : « Ma nemmut, ḥadert ɣef tidmi-nneɣ ». Nekni, neɣ ahat wid yellan deg unnar n uselmed n tmaziɣt, tajmilt ara nerr ass-a i yimeɣnasen-nneɣ, d akemmel deg ubrid uɣen s nnif, s uzday n lqedd. Gnet deg talwit, mazal tarwa n leḥlal ara ikemmlen i umennuɣ.

  M. Smail 

  
 Deg umenzu n waggur n furar n 2019, tettwaxleq-d yiwet n tddukkla tamaynut n yimawlan n yinelmaden n yiɣerbazen imenza n taddart At Zεim I d At Zεim II. Yeḍra-d waya s tallelt n teseqqamut n taddart, yettabaεen ɣer tɣiwant n Mεatqa. Ɣas ma drus n wussan seg-mi i d-tlul tddukkla-agi, meɛna aṭas n leqdicat, s wazal-nsen, i d-yettwaxedmen yakan deg unnar. 

 Dɣa gar yisenfaren imenza ideg i d-tefka tallelt, ad d-nebder asenfar n usekcem n lgaz n temdint ɣer yiɣerbazen, imi tuget n yiεeggalen, fkan-d afus n tallelt deg usenfar-agi akken ad d-sfaydin yinelmaden. Deg tazwara n ddurt iεeddan i sawḍen ad d-caεlen tikuzinin deg yakk tizeɣwa n yiɣerbzen imenza n taddart.

  Gar tigawin n tddukkla,daɣen, ad naf awenneε d ugerrez n yiɣerbazen d usizdeg n yimeḍqan n ustaεfu. Aya, yella-d sdat n ustehzi n yimḍebbren teεna temsalt, ama d iεeggalen n Useqqamu aɣerfan aɣiwan n Mεatqa, neɣ Tanmehla n usegmi. Dɣa ɣef lehsab n yimḍebbren, addad-agi iɣer i wweḍen yiɣerbazen, yella-d s ssebba n uɣbel n lexṣas n tedrimt i d-tesseggra taluft n uṣbbu n leswami n bitrul deg leswak n ddunit. 

 Ssawḍen yiεeggalen n tddukkla s tallelt n yimezdaɣ n taddart n AT Zεim, yal wa s wayen yezmer, i wakken ad d-gerrzen addad n yiɣerbzzen imenza n addart. Ula d tuččit deg tesmaččiwin, bedden fell-as akken iwata s tallelt s tedrimt, imi drus n tedrimt i d- yettunefken seg tɣiwant.

<p style="text-align:right">  Ali Zalouk 

  
  Isufar 

 – Sin n yiftaten n uksum

 – 500g n seksu

 – 3 n tbeslin

 – 2 n tezrudayatin

 – 2 n lleft

 – 2 n texsayt

 -uraw n lḥemmez 

 – lmelḥ, ifelfel aberkan

  Aheggi 

 Fetlet seksu, trennum-as aman. Mi d-ifur i tikkelt tis tlata, dehnemt n wudi. Daxel n tasilt, gezmet lebsel d amecṭuḥ, ternum aksum, zzit n uzemmur akked leɛqaqer. Rnu-t aman akked yisufar-nni-nniḍen, teǧǧem kan taxsayt ara ternum deg tlemmast n tiwwin. Anfet ad yeww s ttawil kan, tessefqadem-t ɣef lmelḥ. S tezmert-nwen

  Daya 

  
 Ass-a, yeffeɣ-d ugdud s tmmad-is, s lekmal-is. Urǧin, ahat, i teḍra tikli am ta deg Tzi Uzzu. Ilaq, ad iruḥ udabu-agi. Ulac leɛḍil, ulac tikerkas. Ilaq, ad yuɣal leḥkem s agdud, s tugdut, anda yal yiwen ad yaf iman-is deg Lezzayer n uzekka. Nezmer ad d-nini ass-a, aql-aɣ deg tmeɣra tis snat n uzarug n Lezzayer. Ihi, yeqqim-d kan rrwaḥ n udabu-agi. Syin, asbeddi n Tegduda tis snat tafidiralit. 

   Yesteqsa-ten H. M. 

  
 Tuɣal tura d tisirit wansay-agi n lewziɛa neɣ timecret deg taddart n Tala Ɛetman, i ibeɛden ɣef Tizi Uzzu s wazal n 15 n yikilumitren.

 Tettwakkes niqal tmecret-agi deg yiseggasen iɛeddan, ladɣa seg useggas n 1998, mi akken nɣan acennay Matub Lwennas. Syin akkin, rran-tt-id deg tazwara n yiseggasen n 2000. Acu kan ur tdum ara imi d-yeḍra, diɣ, wayen i d-yeḍran : Tafsut taberkant. Deg tlata n yiseggasen-agi ineggura, tekker taddart tarra-d ansay-agi i icudden s waṭas ɣer tgemmi taqbaylit s umata ugar n temsalt n ddin. Akka, dɣa, ara naf, tineggura-a, kkren-d kra yimṭurfa, bɣan ad tt-kksen. Qqaren-asen i yimezdaɣ n taddart belli lewziɛa-agi d’’leḥram, d lbidɛa’’. « Cwi kan drus yid-sen, yerna ur ǧǧhiden ara, wammag ad aɣ-agin ad nexdem timecret-agi. Ɛerden ad sluɣen tagnit, meɛna ur ssawḍen ara imi ur sɛin ara la lǧehd wala lḥeqq ». I d-yesmekta yiwen umezdaɣ n Tala Ɛetma, u yerna-d : « Nutni ur ttawin ara lewẓiɛa, ur ḥeddren ara deg yinejmuyaɛ n taddart ɣef wayen yerzan tamsalt-a. Limmer am nekk, tili aql-aɣ nessuffeɣ-iten deg ttufiq n taddart. Win ur neddi s wayen ɣef wayeg i temsefham tajmaɛt, i as-d-yeggran d aɛzal. Meɛna, teẓriḍ amek. Aql-aɣ akk d imawlan, yerna d iɛeggalen n tesqamut n taddart i d-izeggiren tikwal ». Akken yebɣu yili, tella-d tmecret, teḍra deg sser d liser, deg unecreḥ n yigerdan akked swab n yimeqqranen. Mlalen Wat taddart d agraw deg umraḥ ameqqran iwumi qqaren Abraḥ, ass-nni n lɛid, i wakken ad mɣafaren, ad qesren, ad d-awin kra n temsal tiqdimin gar-asen. Ladɣa, wid i d-yusan seg temdinin, wid ur nezdiɣ ara dinna. ‘’D ass yifen akk ussan’’, akken qqaren yimezwura, xas ulamma aṭas n tɣawsiwin ur rfident ara tsutwin-agi n tura. « Lɛid ɣer yimezwura mačči kan d aksum-nni ara ččen, meɛna d azalen-nni i tettawi tmecret deg yicuḍaḍ-is. Timecret, d tagmat, d anecraḥ, d asddukkel n wid yunneɣnan. D aseɛdel n wid yemɣunzan gar-asen. D asmekti n leɛwayed-nneɣ nekni s leqbayel. Dɣa, gar leɛwayed-nneɣ, ad naf anekcum n uqcict ɣer lewziɛa. Ass n tmecret, ad t-id-yawi baba-s neɣ yiwen seg twacult-is i wakken ad yawi iɣes. S lɛadda-agi ara t-issinen akk Wat taddart. Ad issinen isem-is akked yimawlan-is ». I d-yessefhem Dda Muḥend, ikemmel deg umezruy n lɛaddat « Syin mi yekcem ɣer lewziɛa, ssnent akk Wat taddart, ilaq ad t-issinen wiyaḍ, ladɣa imeddaukkal n baba-s. Ihi, mi meqqer ciṭ, ad t-awen ɣer ssuq, ad t-issinen yimsewqen, wid i yessnen baba-s, syin ad d-yaɣ aqerru. Qqaren-d i wakken ad iheggi iman-is, ad yuɣal d aqerru n uxxam. Asmi ara yaweḍ 18 n yiseggasen deg leɛmer-is, meḥsub yuɣal d argaz, ad yekcem ɣer tejmaɛt. Ad yuɣal d aɛeggal-is, ad d-yettak rray-is deg-s. Ha-t-an ihi kra n wansayen n tmurt n leqbayel asmi yal yiwen yesseḥbibir ɣef twacult-is. Asmi ttuɣalent wallen n umeẓyen sdat tid n umeqqran. Ihi, ‘’lecɣal n taddart, meqqrit, nekni meẓẓiyit’’, i as-qqaren Wat Zik ». Am wakka, dɣa, ay bɣan kra n yimezdaɣ ad tuɣal taddart-nsen. « Ad d-tuɣal tegmat, umsefham i yellan zik gar-asen. Nella d amedya gar tudrin, ass-a, wa ijebbed ɣer uyeffus, wayeḍ ɣer uẓelmaḍ », i d-yenna Dda Meẓyan. Ad d-nesmekti kan d akken taddart n Tala Ɛetman, llant-d snat n lewziɛat : yiwet deg taddart n Wadda, tayeḍ deg taddart n Ufella. Acu kan deg Taddart n Wadda, urǧin i d-yeḍra umgarad gar-asen. Xas ad d-yili kra, yettili-d d uffir, ur d-nettifrir, imi iferru uqbel ad ifiḍ. Ayen yelhan, yelha. ‘’Win ur nessin ad yels abernus-is, ad yessiked ɣer ɛemmi-s’’. Sya ar din, lɛid tameggazt i yal yiwen.

  H. Moula 

  
 Tawaɣit i d-yeḍran, imalas-a, deg temdint n Wehran, teǧǧa imdanen di lḥir. D yiwet n teqcict yeqqaren deg uɣerbaz alemmas, tin iwumi qqaren Aya, 13 n yiseggasen di leɛmer-is, i iɣaben ass-nni n lḥed iɛeddan ɣef uxxam-nsen. Timental n tuffra-ines, ɣef wakken i ttmeslayen yimdanen, d tukerḍa i tettwaker. Tadyant teḍra deg ugmam anida tezdeɣ, Mimuza yettabaɛen iɣrem El Badr ur nebɛid ara aṭas ɣef uzaduɣ asdawan. Seld mi tekfa timsirin tuzzigin, teffeɣ-d, seg yimir ulac fell-as isali. D ayen i yeǧǧan tawacult-is ad truḥ ɣer temsulta, ad tessuter anadi akken ara d-tban yelli-tsen uqbel ad ifat lawan. D asmekti kan, tukerḍa-agi n warrac d yiwen n usaru mucaɛen deg Wehran, imi yal tikkelt la nsel s twaɣit teḍra. Ɣef waya i d-yewwi ɣef yimawlan ad sseḥbibren ɣef dderya-nsen ladɣa imecṭaḥ, ad tteddun yid-sen s anda ruḥen.

  Khaled. A 

  
 Macahu, tellemcahu ad tt-yeḍbeε Ṛebbi d asaru. Qqarren zzman, yella yiwen n umdan d amesbaṭli acku d bab n draε u yesεa adrim swayes yuγ akk imdanen. Uuγalen s ddaw n ufus-is. Ihi, ṛṛay d ṛṛay-is γas γer yiγzer awal d awal-is ,γas ma yexser. Win ad d-yekkin mgal ines, ad as-iceyyeε iḍan-is, ad sεeddin fell-as lbaṭel. Yiwen n umdan, yesεa tabγest (d akuraji), yugi ad yuγal am wiyaḍ d axeddam-is, neγ xersum ad yessusem am umeγbun n taddart-nni yečča lḥif d tmara. Ihi, win akka, wayeḍ akka ulamma argaz akuraji ur yexdim ara kra, maca ur yekni ara i ddel, yerna at taddart yettban belli ḥemmlen-t γas ur d-sbeggnen ara ayen-nni. Si tama-s, amcum-nni ur t-yeεğib ara lḥal. Xedmen-as yiwet n tcerket i ukuraji-nni akken ad d-tesweqqɛen. 

 Yewweḍ γer sdat n lqaḍi, yenna-as: ‘’A leflani, aql-ak cetkan-d fell-ak at taddart belli la tzerεeḍ ccwal di tseqqamut, tebγiḍ ad tfarqeḍ tacemli’’. Akuraji : ‘’A sidi lqaḍi, nekk d amdan urğin nwiγ lexsara i yiwen, ruḥ steqsi imeγban yugten di taddart ad a k-inin’’. Lqaḍi iṣṣub-d γer taddart, yejmeε-d at taddart, la ten-yesteqsay. Seg wakken yaf-d lḥal yeggul deg-sen umcum-nni, cehden-d akken yebγa netta, yal yiwen akken i as-yemehmuh. Mi akken kfan, yenṭeq umcum nni: ‘’Twalaḍ a sidi lqaḍi, acu I d-qqarren?’’ Lqaḍi yaf-d lḥal yeḥdeq yessen: ‘’Ala, ur walaγ ara, sliγ kan’’. Amcum: ‘’Amek?’’ Lqaḍi: ‘’Sliγ i lehduṛ-nsen, maca ur walaγ ara ulawen-nsen’’. 
  Yahia Yanes 

  
 Amek i d-nenna ussan yezrin, llan yiɣerbazen di Xeṛṛaṭa ur uklalen ara isem n uɣerbaz, acku ur ksiben ara ula d ttawilat imecṭah i ilaqen ad d-ttuhiggin i yinelmaden iṭuṭiḥen, ladɣa taɣellist (Sécurité), tezdeg, d umḍiq i iwulmen i tɣuri. 

 Imawlan n yigerdan-a, fernen ad gren dderya-nsen deg yir addad, axir ma qqimen deg yixammen-nsen, ad semḥen di tmussni. Ɣef waya i ṣebren i wayen yellan. Meεna deg yimuṛas-a, furṣen tagnit i wakken ad qeɛεden ayen i d-yewwi ad yettwaqeεεed, daymi dduklen ddeqs deg-sen deg kra n yiɣerbazen di Xeṛṛata, i wakken ad d-ssizedgen kra deg-sen. Amedya d ayen i gan deg uɣerbaz amenzu n taddart n Ṭtabya deg tɣiwant n Xeṛṛata. 

 Dɣa, dehnen leḥyuḍ-is, berrzen tineɣriyin, yerna ssizedgen-tent i wakken ad tteklen d akken arraw-nsen deg laman ara ilin di tuɣalin-a. Seg tama-nniḍen, deg tɣiwant n Draε n Lqayed, texdem tddukkla n yibabaten n warrac akked kra n yimezdaɣ n taddart n Ṣṣnaḍla leqdic igerrzen. 

 Qeεɛden aɣerbaz alemmas n Xennic Sliman i wakken ad t-id-afen yinelmaden d yiselmaden ihegga. Iqeddicen-a, εejben nezzeh imezdaɣ n tuddar-a, acku iswi-nsen d yiwen; ad ḍemnen tudert yelhan i unelmad, i wakken ad ssiwḍen ɣer yigemmaḍ igerrzen. Ad nekfu s wawal n yiwen n uselmad i yellan d ababat daɣen: «Nessaram leqdicat am wigi ad ttilin mkul taggara n ddurt. Imi ayen yelhan yelha, am wakken i ssarameɣ ula d iɣerbazen-nniḍen ad ḍefṛen tikti-agi».

<p class="has-text-align-right"> K. K. 

  
 Yekker ussan-a, deg umaḍal merra, wawal ɣef yiwen n usnas (Application) i d-ibanen tazwara d urar an, maca simmal yettwaseqdac, iban-d wudem-is amihan (dangereux) n tidet.

 Asnas-a, yettarra d aklan akk arrac d yinubiyen i d-yeɣlin deg wurar-is. Rnu yeddemmir-iten ɣer taggara I wakken ad nɣen iman-nsen. Ula iwumi ara d-nebder isem n usnas-a. D acu, yewwi-d ɣef yal ababat ad iɛas tigawin n tarwa-s i ikesben tilifunat ifehmen. Dɣa, gar wayen i d-yessutur wurar-a, iɛedda i sswab, ajraḥ n tfekka, tanekra deg yiḍ i umuqel n usaru yessaggad, neɣ d aɣunzu n ḥedd n yimdanen teɣzi n wass. Armi yewweḍ ukellex ɣer umecwar aɛlayan, ad asen-yessuter wurar ad gen tilist i tudert-nsen. « Ur umineɣ ara d akken ilemẓiyen ad xulḍen s tidet urar-a, neɣ ad as-fken tagnit, ad ten-ikellex ». I d-yenna yiwen n ubabat seg Ayt Smaɛel. Ɣef wawal n tɣamsa tamaḍlant, win i d-yesnulfan asnas-a, yeḍfer tizrawin n tussna n tnefsit. Mi t-id-ṭṭfen yinesdabuyen n tmurt-is, iqarr-d d akken yesnulfa-d asnas-a akken ad ineɣ akk arrac imexsas n tegzi, i d-isemma d agudu abyuluji. Dɣa, segmi i d-banen kra n warrac d teqcicin i yenɣan iman-nsen seg usnas-a, gren aṭas n yibabaten deg tɛessast d uwessi n tarwa-nsen akken ur ttekcamen deg tqeffet n yir amdan. Am wakken yessawel uneɣlaf n teɣdemt Ṭeyyeb Luḥ, ad yettwasewḥel usnas-a deg tmurt n Lezzayer.

  M. K. 

  
 Ad tessuddes Texxamt n tfellaḥt n lwilaya n Tizi-Uzzu s lmendad n tenmehla n srabes n tfellaḥt n Tizi-Uzzu d Iferḥunen, yiwen n wass n tussna ad d-yilin ass-agi, 24 deg waggur n yulyu 2019, ɣef 10h n tsebḥit, deg taddart n Zubga, yettabaεen ɣer tɣiwant n Illilten.

 Ad d-yili usentel n temlilit-agi ɣef yidles d wayen i icudden ɣer tfellaḥt n unetrum, neɣ Lḥebb Lemluk (cerise). Ɣef waya dɣa, tger-d Texxamt n tfellaḥt n Tizi Uzzu tiɣri i yifellaḥen n temḍiqt-agi akken ad d-asen s ṭṭaqa, akken ad-d sfaydin seg temlilit-agi ideg ara yilin aṭas n yimussnawen n uḥric n tfellaḥt.

 Ad-d-awin yimussnawen-agi awal ɣef useklu n lḥebb lemluk, d wazal n lɣella-agi, ama seg tama n tdawsa, ama seg tama n tdamsa. Am wakken ara mmeslayen diɣ ɣef wamek i ilaq ad d-tili tuẓut iwatan n useklu-agi, amek i t-fersen d wamek i t-leqmen. 

 Gar yimussnawen ara d-yessidren timlilit, ad naf Mass Kaci Boukhelfa, d amazzay, d amaswaḍ n wayen yeεnan yakk iberden n useḥbiber ɣef yimɣan d yisekla. Rnu ɣef waya d imeḍebber deg tenmehla n srabes n tfellaḥt n Tizi Uzzu.
  Ali Zalouk  

  
 Tagi, d tamacahutt γef win i iγurren iman-is, yenwa yefhem ddunit. Tameṭṭut inehhun yelli-s γer leṣlaḥ acku teẓra mebla ṣṣwab ulac tifrat, ma d tin i irenun zzit i tmes, deg yijufar-is kan ara teṭṭef. 

 Yiwet n tmeṭṭut si tid ur tt-nebni γef ṣṣeḥ, truḥ γer yelli-s, tufa-tt-in tezεef, mi i tt-testeqsa γef sebba, tenna-as: « Ulac a yemma, d cwiṭ n wawal kan i d-yellan gar-i d urgaz-iw. 

 Di lεuḍ ad tt-twehhi γer ṣṣwab, ad as-tini ‘’a yelli tameṭṭut iḥercen d tin yettsaεafen argaz-is, d tin isebbṛen ittsaεafen, win ittqabalen igersan d izilan γef lağal-is’’, tenna-as: « Welleh a yelli, ma hennaγ alamma walaγ-kem terriḍ-t ddaw iḍaṛṛen-im ». Mi i as-thedder, argaz issel-d seg umnaṛ n tewwurt, tameṭṭut tγil deg uzniq i yella. Nettat teqqaṛ-as: « A yelli, argaz am sellum ali-t kan dderğa dderğa alamma tuliḍ-t.

  Imiren ad txedmeḍ deg-s ṛṛay-im. Yuγal, yekcem-d urgaz, yenna-as: « Lεeslama a taḍegalt ». Taḍegalt, teffeγ ur as-terri ara.Yenna urgaz i tmeṭṭut-is: « Acu akka yuγen yemma-m, εni tqerjeḍ-as daγen cwiṭ-nni n wawal yellan? ». Tameṭṭut: « Ahakan, ayen tebγiḍ ɣer γur-s ad tawḍed ». Yiwen wass, tebɣa tmeṭṭut, ad terkeb aḍu-nni i as-temla yemma-s. Yewwi-tt-id urgaz-is, yesleγẓam-as afus-is.

 Truḥ-d yemma-s la tettcetki i lğiran. Yeffeγ urgaz-nni γer tḍegalt-is: « Ala a taḍegalt, mačči d nekk i as-yeslγeẓmen afus. Yelli-m, tebγa ad tali γef sellum-nni i as-d-temliḍ, yuγal tezgel yiwet n dderğa, dɣa, teγli-d. Tameṭṭut, tefhem tamsalt, tuγ-itt mkemmed tessusem. Ya saεd n win yemlan abrid n ṣṣwab.

<p style="text-align:right">  Yahia Yanes 

  
 Azday adelsan n Uwqas, yesuddes-d timlilit tadelsant ɣef teɣzi n ddurt-agi ideg nella, imi tebda sendiḍelli n ssebt 10 di furar, ad tekfu ass n ssebt 17 furar 2018. Leqdic-agi adelsan anesbaɣur, ad yili d tajmilt i tlata n yiwudam n yidles d tmussni i d-tefka twacult n Reḥmani n tama n Uwqas, wigi d Sliman, Ɛebdelqader akked Lwiza. Timlilit-agi meqqren, ad tili deg wammas adelsan yewwin isem n yiwen gar yiwudam-agi, wagi d Sliman Reḥmani. Ma d ahil n leqdic-agi, ad yili akka: Ɣef teɣzi n ddurt, ad tili temsikent n tfelwin n teklut akked temsikent s usenzi n yidlisen n yidles amaziɣ. Sendiḍelli n ssebt 10 furar 2018, ɣef 13h00 n uzal, yella-d usarag ɣef tudert d yimuhal n Mass Sliman Reḥmani, sɣur Mass Amara Ɛebderraḥman akked Mass Meǧdub. Ma ɣef 14h00 n tmeddit, tella-d teswiɛt n ccna n kra n tezlatin n Sliman Ɛazem, syin ɣer-s, d timenna n tmedyazt sɣur yimedyazen-agi: Farid Ṭayri, Caɛban Muḥamed, Dwadi Akli, Ḥassan Muḥamed…atg. Ma d azekka n ttlata 13 deg furar 2018, ɣef 13h00 n uzal, d talilt (chorale) n terbeɛt “Imma Tadrart” ara d-yewwin kra n tezlatin tiqbayliyin i ifazzen ayen din. Tin ɣur-s, d tamezgunt s ṣṣenf n umunlug, ara d-yilin sɣur Nadir Miluli yettwassnen s yisem n Jusra. Ma i wass n leǧemɛa-agi sdat-nneɣ, yetturaǧu ad yili ɣef 13h00 n uzal usenɛet n yiwen n usaru meẓiyen ɣef tudert d yimuhal n Mass Ɛebdelqader, syin ɣur-s d asarag s ṣṣenf n “table ronde” ddima ɣef umecwar-is. Am wakken yetturaǧu ad d-yili usarag s uskasi d usenzi s ubuddu n yidlisen n tmarut Taseɛdit Yasin ɣef wammud-is n tmucuha n tayri n tmurt n Leqbayel iwumi tga azwel-agi: “Souviens-toi ramier”.

  Ghani Amazigh 

  
 Deg wussan n taggara n yimalas, ttilin-d leqdicat idelsanen deg yixxamen n umezgun neɣ ixxamen n yilmeẓyen, ama d ccna, d ccḍeḥ neɣ d amezgun. D tagnit i wid iḥemmlen idles d wid i d-irezzun ɣer yixxamen-a akken ad ttun cwiṭ leɛtab n yixeddim n wussan n ssmana i yixeddamen, neɣ i warrac daɣen akken ad steɛfun kra seg teɛkemt n temsirin d yiluɣma n yiselmaden-nsen i ten-yettabaɛen ssmana kamel. D leqdic yerzan ama d imeqqranen, ama d imecṭaḥ acku idles ur yesɛi ara leɛmer, imi yal taggayt s uḥric-is. 

 D ccɣel-a i yettaččaren ahil n Uxxam n umezgun amnaḍan Ɛebdelqader Ɛellula n Wehran yal tikkelt. Ma nwala-d deg yennayer-nni, aṭas n yirmad i d-yellan u rzan, ladɣa, asfugel n useggas amaynut n yimaziɣen. Deg waggur n furar ihi, yetturaju wahil-nniḍen, d ahil anesbaɣur ara yezrin s tmezgunin neɣ s ccna d uẓawan ɣef teɣzi n waggur. Yal taggara n yimalas d wass n aram tameddit, ad d-yili leqdic adelsan. S tewzel ɣef kra n tceqqufin n umezgun neɣ n uẓawan ara d-yilin; yebda wahil ass n 2 furar s yiwet n tceqquft i yimeqqranen s usentel “Makbet” n umezgun aɣelnaw Azzayri. 

 Syin deg wass n 5, d taceqquft “Tizizwit” neɣ “En-nahla” n Uxxam n umezgun n Ɛ/ ɛellula yakan i warrac imeẓyanen. Ad kemmlent akken tceqqufin-a ar wass n 9 deg furar, anda i yetturaǧu ad d-tettwasenɛet tmezgunt “La tranchée” n Uxxam n umezgun amnaḍan n Bgayet. D timseḍsa neɣ d timsirin i d-nettagem seg umezgun ara ikemmlen akken armi d ass n 22 furar ɣef 16h, tetturaǧu yiwet n tmeɣra n yiwen uɣanib n ccḍeḥ aklasiki n terbaɛt Kid’s scool. Ma d ass n 24, d aḥric n uẓawan ara yeṭṭfen adeg sɣur Asudu Arumi, s tulmisin akk sseqdacen deg uẓawan. Ad yekfu wahil deg wass n 27 furar ɣef 18h n tmeddit s tmeɣra n ccḍeḥ n Flamenco n Usudu Aspenyul di Wehran.

  D asmekti kan, d akken Axxam n umezgun amnaḍan Ɛebdelqader Ɛellula, s yisem-is n zik (Opéra de place d’arme), yal tikkelt neɣ tagnit, yesteqbil s yal leqdic yerzan idles. Akken daɣen i d-ssenɛatent dinna trebbuyaɛ n ccna, n umezgun neɣ n ccḍeḥ n yinelmaden n yiɣerbazen imahilen-nsen. Rnu imi i d-yezga deg wul n temdint, daymi i t-nettaf dima yettaččar s wid i d-yettasen ad kksen ɣef lxaṭer, u ad d-sfaydin seg wayen i d-yettilin d wayen i ttwalin.

<p style="text-align:right">  Khaled Achoui 

  
 iḍelli n lḥed 25 meɣres 2018, ɣef 10h00 n ssbeḥ, i tebda s wudem unṣib tezrigt tis tesɛa n tfaska “Taɣuri s wurar”, deg temkerḍit tagejdant n tɣuri taɣerfant n Tizi Uzzu.

 D leqdic i d-thegga Tenmehla n yidles ɣef teɣzi n ddurt, imi yebda iḍelli n lḥed 25 deg meɣres, ad tekfu ass n ssebt 31 deg waggur-agi n meɣres. Ad d-tili tezrigt-agi deg 5 n yimukan n yidles d tmussni deg wakal n lwilaya n Tizi Uzzu yecban: Axxam n yidles Mulud Mɛemmeri d Tneḍfart-is n Azazga, Tamkerḍit tagejdant n tɣuri taɣerfant, Axxam n umezgun amniḍan Kateb Yacine, ulmis adelsan Matoub Lounes n Ain El Hammam akked kra n tamimiwin n lwilaya. Yettwahegga-d yiwen wahil d amerkanti, ideg ara d-tili rreḥba n yidlisen (timsikniyin sɣur 20 n tezrigin, d yisenza s yibuddan sɣur waṭas n yimura), ama deg Uxxam n yidles ama deg Tneḍfart-is n Azazga neɣ deg Temkerḍit tagejdant n tɣuri taɣerfant, seg 9h n ssbeḥ alamma d 16h n tmeddit ɣef teɣzi n ddurt, am wakken daɣen ara d-ilin waṭas n yisaragen akked yisikwan ɣef teɣzi n 7 wussan. Ma d ahil n ttiɛad-agi idelsan uzzig n yigerdan, ad d-yili d amerkanti. Ad nezwir s yisikwan n temkerḍt n tɣuri, ad d-ilin ddeqs n yiskiwan gar-asen: Urraren n usegmi, asikew n tutlayt tamaziɣt, win n tira d tzabut, win n usuneɣ d win tulsa n tmacahut…atg. Ma d wid n Uxxam n yidles d tneḍfart-is n Azazga, ad d-ilin akka; win n tifinaɣ, win n tmaziɣt, win n usuneɣ, n tmucuha, asikew n yimuhal n ufus…atg. Yerna yal asikew yesɛa timsizzelt, ideg ara d-ifriren tlata n yimsizwaren. Am wakken daɣen ara d-tili temsizzelt tameqqrant, deg Temkerḍit n tɣuri, ass n larebɛa akked lǧemɛa i d-iteddun. Timsizwert-agi, ad tili ɣef yimuhal n ufus. Ma d tin n wass n lexmis 29 meɣres, ad tili ɣef sin-agi ixeddimen akked tsuqqilt seg tefransist ɣer teqbaylit n yiwen uḥric seg yiwen n wungalen n Mulud Mɛemmeri. Wayeḍ ad d-yili azekka n ttlata, d agzul n wungal “Le fils du pauvre” n Mulud Ferɛun. Ma d rrebɛa n yisaragen yetturaǧun ad d-ilin deg wussan-agi i d-iteddun, d wigi: sin imezwura, ad d-ilin sɣur umaru d uneɣmas ilemẓi Anis Ben Tayeb, yiwen s usentel-agi “Amekkan n umennay deg tmacahut taqbaylit” ad d-yili ass-agi ɣef 10h00 deg tzeqqa n yisaragen n uxxam n yidles. Wis sin, ad d-yili azekka n ttlata 26 meɣres 2018, s usentel-agi “Liɣ d ilemẓi yerna uriɣ adlis”, ddima sɣur Anis Ben Tayeb deg tzeqqa n yisaragen n uxxam n yidles. Wis tlata, ad d-yili ass n larebɛa 28 meɣres, sɣur yiwen imḍebber n laman n lwilaya ɣef tɣellist n yigerdan mgal yir asexdem n ttawil n Internet. Ma d wis rebɛa, ad d-yili azekka-in n lexmis 29 meɣres, sɣur Ali Ferɛun ara d-yawin awal ɣef wungal “Le fils du pauvre” n baba-s Mulud Ferɛun. Ma deg tzeqqa n ssinima, Ammas adelsan Matoub Lounes akked Uxxam n umezgun amniḍan Kateb yacine, yetturaǧu ad d-yili wahil meqqren n yisihren. Gar tceqqufin n umezgun, imseḍsa, aseḥḥar akked usenɛet n yisura, timeɣriwin n ccna…atg. Am wakken daɣen yetturaǧu, ad d-tili teɣlamt (caravane) n tmucuha n leqbayel ara d-iẓuren aṭas n tamiwin, sɣur tiddukkla tadelsant Ixulaf n Ǧerǧer n Tizi Uzzu. Mebla ma nettu tamkerḍit yettembiwilen (bibilobus), ara yerzun ɣer ddeqs n yimukan n lwilaya n Tizi Uzzu. Ad d-yili daɣen wahil n tuqribin, ara yebdun seg wass n ttlata 27 meɣres 2018, ara d-yilin deg tɣiwanin-agi: Tigzirt, Tizi Uzzu, At Dwala, Ililten…atg. Ass n ssebt 31 meɣres 2018, ad d-tili tesfugla n taggara deg Uxxam n yidles Lmulud At Mɛemmer, ideg ara ttunefken yigerdasen n uttekki i yimekkiyen deg tfaska-agi, d warrazen i warrac ara d-yifriren deg yal asikew d yal timsizzelt tameqqrant.

  Ghani Amazigh 

  
 Taṣebḥit n wass-nni n lǧemɛa 1 deg waggur n duǧamder 2017, wehmen akk yimezdaɣ n lwilaya n Tizi Uzzu, i iruḥen ad d-awin aɣrum ufan-t yewweḍ ɣer 15,00 Da i yiwet n tbagiṭ, mebɛed mi yella ixeddem ala 10,00 Da. Timerna-agi, tusa-d mi d-llan sin n yinejmuɛen n tiddukkla taɣelnawt n yimsenziyen d yinḍan (ANCA) i d-yellan akka; ass-nni ttlata 28 unbir 2017, tella-d temlilit n uniraw aɣelnaw n ANCA akked wid i tt-yettmetilen deg 67 n tɣiwanin n lwilaya n Tizi Uzzu, akked wid i tt-yettmetilen deg 48 n lwilayat n tmurt. Azekka-nni n larebɛa 29 deg unbir 2017, tella-d temlilit n wid yettmetilen ixebbazen (wid yesewwayen aɣrum deg lkucat) n 48 n lwilayat, akked tdukla n yixebbazen n lwilaya n Tizi Uzzu. Msefhamen i wakken ad qqadren iwellihen i d-yeffɣen deg temlilit tamatut i d-yellan ass-nni n ttlata 28/11/2017. Iwellihen swayes i d-ffɣen deg timlilit-agi d wigi; timerna n ssuma n uɣrum s wazal n 5 n yiddinaren i tbagiṭ, asenqes deg lmizan s wazal n 50 n yigramen, am wakken daɣen axebbaz ad isenz aɣrum i bab n tḥanut s 14 n yiddinaren. Ixebbazen akk n lwilaya n Tizi Uzzu, msefhamen i wakken ad qqadren leqwanen-agi, dɣa dayen i xedmen seg umenzu n waggur-agi ideg nella. Dɣa ɣef wannect-agi, yenna-aɣ-d bab n yiwet n tḥanut deg tɣiwant n Ait Aissa Mimun: “ Ur d-wwiɣ ara aɣrum deg wussan-agi ssebt, lḥed akked letnayen, imi ur teffiɣ ara felli tmerna-agi n ssuma n uɣrum, drus maḍi ɛecrin dduru i tbagiṭ ara awiɣ, imi ma yewwi-tt yiwen deg tcelwiḍt dɣa xesreɣ akin akka, nessutur ad aɣ-t-id-ren ɣer 12,5 n yiddinaren, i wakken ad ten-senz nekkni s 15 n yiddinaren…”. Ma d yiwen n umezdaɣ n tama-agi yenna-d: “Ur d-ttawiɣ ara aɣrum s axxam, imi nejmaɛen kan gar-asen ssuffɣen-d ccɣel-agi, mebla ma teẓra tneɣlaft n tunzzut, yerna mačči s 5 Da ara yernu ɣef tikkelt, yerna ayɣer i d as-neqsen 50g deg lmizan, imi i d as-rnan 05 Da ɣef ssuma taqdimt, ad greɣ tiɣri s yisem-iw d amezdaɣ n tɣiwant-agi, i wakken ur d-nettaɣ ara aɣrum deg wussan-agi s ssuma-a, alamma iban-d belli d lḥeqq-nsen timerna-agi, acku ala nekni s yiɣermanen (citoyens) i yeččan tiyita, kulec yuli, ala imdanen i yettirxisen deg tmurt-a”.

  Adaoun Abdelghani 

  
 Ssebt-agi i d-iteddun, 13 deg waggur-a n yennayer ideg nella, ɣef 14h00 n tmeddit, ad tili temlilit taseklant s tewsit n “Café Littéraire” deg Wammas adelsan Ferhat Ramdane n Buzgan deg lwilaya n Tizi Uzzu. D timlilit ideg ara yezzi wawal ɣef usentel-agi : “Tutlayt Taqbaylit: seg tsekla ar tussna”. Ad d-yili wawal ɣef wamek i d-tezger teqbaylit seg tsekla taqburt, tedder armi tuɣal d tutlayt n tussna d tmussni am nettat am tutlayin-nniḍen, d wagi i d asentel agejdan i yettraǧun seg temlilit-agi taseklant. Am wakken daɣen ara d-imeslay uselmad d umaru d umnadi deg uḥric n yidles amaziɣ Mass Yahioun, ɣef udlis-is aneggaru “Taqbaylit : Iles d yidles”, i d-yessazreg deg useggas n 2016, ad yili diɣ usenzi s ubuddu-ines i wid yebɣan ad t-aɣen. Ad d-nesmekti imeɣriyen-nneɣ i wumi ur tettunefek ara tegnit ad rzun ɣer dinna, zemren ad as-slen srid deg rradyu n tiddukkla tadelsant Tiɛwinin, deg tansa-agi n Internet: www.act-bouzeguene.org/radio. Awal ɣef umara. Larbi Yahioun deg tazwara d amaru n 4 n yilisen. Adlis-is amezwaru d tamedyazt, yis-s i yenǧer abrid n tira, “Tayri n umedyaz”, yeffeɣ-d ɣer Usqamu Unnig n Timuzɣa (HCA), deg useggas n 2014. Syin, yerna-d tamezgunt “Lewsaya n baba” deg 2015. Sakin, yessuffeɣ-d amnir i wumi isemma “Abrid ɣer ukayad n Tmaziɣt” deg 2015. Ma deg taggara n useggas 2016, yessuffeɣ-d adlis-is aneggaru, win iwumi isemma “Taqbaylit, iles d yidles”. Deg tis snat d amnadi, imi yexdem yakan tizrawin, yebnan ɣef unadi ussnan deg unnar n tutlayt d yidles n Teqbaylit, ɣef tmedyazt tamensayt, ɣef wungal n teqbaylit…atg. Yesselmad daɣen tamaziɣt deg uɣerbaz deg lwilaya n Bgayet. Am wakken daɣen ara d-nesmekti imeɣriyen-nneɣ, belli d tagi i d timlilit taseklant deg useggas-agi amaynut n 2018, nessaram ad idum leqdic n tiddukkla-a i lebda.

  G. A. 

  
 Yettuneḥsab waṭṭan n ssker di tallit-a, gar waṭṭanen yettcewwilen amdan s waṭas. Ɣas ma yella tessaweḍ tesnujjya ad t-teḥkem, wanag ineqq armi d amelyun d uzgen n yimdanen yal aseggas deg umaḍal. Di Tmurt n leqbayel, ɣef leḥsab n waṭas n tddukkliwin, yettzid umḍan n yimuḍan yal aseggas s tɣara i yessewhamen yal yiwen. Ama d amɣar, d alemmas, d ilemẓi neɣ d agrud, akk iḥricen-a n tmetti yettḥaz-iten waṭṭan-a n ssker, ɣas s ssebbat yemgaraden tikwal. 

 Dɣa, i lmend n wass amaḍalan n waṭṭan-a n ssker, 14 unbir, llant tddukkliwin i d-iheyyan ussan n usḥulfu d uɛeyyer ɣef waṭṭan-a i yuɣalen d anezgum di tudert-a tatrart. Yelha ad d-nini d akken ayen iɣef ttwessin yimsujjiyen s umata bac ur iteṭṭef yiwen aṭṭan-a, d tagella tuqɛidt (équilibrée), yexḍan cwiṭ i ssker aragaman, akked waṭas n uḥerrek neɣ n waddal. Ɣef wawal-nsen, amili i malen yimdanen ɣer lgazuz d yingulen, yella gar tmentilin i d-yewwin aṭṭan-a. Rnu-as daɣen ccyaḍa n uksum d tassemt ɣur kra, imi ur xeddmen addal, ur leḥḥun annect i ilaq ad yelḥu umdan deg wass. 

 Ilaq ad d-nebder taluft n unqas n warmud n kra n tddukkliwin i yennumen ssuddusent-d kra yal ass amaḍalan n waṭṭan n ssker, acku kksent-asen akud i yiɛeggalen-nsent tekliwin timalasin n ugdud i d-yettilin yal sem. Taggara, yewwi-d ad d-nesmekti d akken tikwal ur seḥḥan leḥsabat ara i d-ttakkent tddukkliwin d yisɣuren n tdawsa n da d din. Acku, ugar n yimuḍan ur nettuneḥsab akken, meḥsub ur ttwajerrden ara, imi ssenf n waṭṭan-nsen d afessas, llan ahat d igiman n yimdanen i yesɛan ssker maca ur ẓrin. Ɣef usentel-a, ttnebbihen yimsujjiyen ɣef wazal n uɛeyyer deg teklinikin d tzeɣwa n tdawsa s umata.

  M. K. 

  
 Xas ulamma ẓran yimdanen lemḍarat swayes i d-igellu uculliḍ n uplastik, ama ɣef twennadt ama ɣef tezmart n umdan, ladɣa bu tiɣmi taberkant , maca ad t-naf yettwaḍeggar di yal amkan. Aya,i icemmet tugna n twennadt di tmurt. Yesluɣuy uma d aman. D tawaɣit i yiselman d wayen akk yettidiren daxel n waman-a. Ilaq ad neḥsu d akken, ur ttruḥun ara s shala yculliḍen n uplastik si twennaṭ.Ttɣiman azal n 100 n yiseggasen. Ula d tazmert n umdan, tettili deg umuhi (danger). Amedya, mi ara tuɣal tgella yeḥman deg uculliḍ-a. Akken nezra, allalen-nni s wayes yettwaxdem uculliḍ-nni, ur nelhi ara. Ihi, ad d-glun s lemḍarrat ɣef tgella-nni. Syin, ad tt-yečč umdan mebla ma ifaq s wanect-a. Ɣef wanect-a, dɣa, i d-ttwaxlaqen aṭas n tddukkliwin deg taggara-a di tmurt. Ad nebdar tiddukkla n Gourara n taddart n Triḥant di tɣiwant n Bujimeɛ. Tiddukkla-a, tefka azal ameqqran i usentel-a: texdem yiwen n wahil i tebda deg useggas n 2013. Deg yiseggasen-a, ssawḍen akken ad jemɛen azal n ṭun n uplastik, i yettwaɛawden asexdem. Akken daɣen i xedmen imekwan i iḍuman di taddart, akken imezdaɣ ur ttdeggiren ara iḍuman-nsen deg twennadt. Zyada ɣef waya, thegga-d tddukkla-a, s lemɛawna n yiwet n termist, di tɣiwant n Tigzirt, ajmaɛ n uplastik. Gar yiswiyen n tddukkla n twennadt Gourara d asuzer txeddem akken at zuzerakke useɛlem n yimdanen s lemḍarrat i d-igellu uplastik, ama ɣef twennadt , neɣ ɣef tezmart n umdan , aɣersiw akked imɣan.

  Yamani Souhila 

  
 Yekker Boualem yegza ifuk sswab, tfuk tudert, d anebdu aneggaru i d-yeqqimen send ad isekker umezruy tiwwura. Yuɣal wakud war tisemhuyin, war ccbaḥa, war lbenna. D aberkan kan, ur iban ansi i yebda neɣ ansi i yekfa. Igenni, yendem deg tafat i d-yettak zik. Itij, yugi ad yeslef i kra-nni n yimdanen i mazal ur rwilen ara. Mazal ssaramen ad d-yezzi i wakken ad yeslef i tfekkiwin-nsen s yizenzaren n tafukt. Yuɣal s tuffra kan i d-iteffeɣ ssbeḥ, yeṭṭaffar s lemɣawla tameddit, amzun akken yugad ula d netta. Anebdu-agi, gten irebraben. Yal tanzayt, ad d-sfeqden ɣer teftisin akken ad debbren ɣef yimdanen amek ara succfen, amek ara rsen iselsa. S iqendyar, isandalen, iccumar iɣezzfanen d irabuzen, sseɣlin-d rrebrab ɣef yimdanen deg teftisin. Tilawin, hetmen fell asent lhijab aberkan, ma d irgazen, ad succfen kan anda ulac tilawin yerna s iserwula. Tayri, taḍsa, tumert, talwit, asirem, tirga ggujlen. Imdanen rreglen yiwen yiwen ɣef teftisin armi i d-yegra yillel weḥd-s, yenfel d tusaft d leḥzen. Boualem Yekker, yugi ad yebru i lwaw am wiyad. Yeẓra imcumen-agi bɣan ad ssuddsen tudert akken i asen-yehwa. Bɣan ad d-sseɣlin tugdi ɣef yimdanen akken ad awḍen ɣer yiswi-nsen. Nessaram d akken imdanen, ad sɛun tabɣest, ur ttaggan-ara at iččumar, ad xedmen awanek ineslem deg tmurt n Lezzayer. Akken yuɣ tanummi deg yisegasen yezrin, Boualem Yekker, yeddem takerrust-is, yerna tawacult-is, yeṭṭef abrid ɣer yillel. Ruḥen ɣer yiwet n teftist tecbeḥ ugar n targit deg yiwen umekkan anda yemlal udrar akked lebḥer. Amekkan-agi, yebɛed ɣef tmanaɣt, mazal deg-s talwit, mazal ur as-faqen ara yirebraben. Sbedden aqiḍun-nsen ɣef yiri n teftist. Ḥemmlen ad slen i zzhir n lemwaji ticki i tturaren-t. Boualem d twacult-is, sɛeddan 3 n smanat n yimuras acek-itent. Kksen lxiq akken iwata xas akka llan kra n wuguren i wakken ad d-aɣen kra n tɣawsiwin, amedya aɣrum. Yecfa Boualem ɣef ass aneggaru n yimuras-nsen i d-yeɣlin ass amenzu n cutember. Imi i d-kkren ssbeḥ, uffan-d igenni d yillel rfan aṭas, heznen d ayen kan. Abeḥri yezuɣur isigna. Isigna, xedmen-d tili anect-ila-tt deg teftist. Iṭij, ur yezmir ad d-yesken iman-is. Boualem d mmi-s, ruḥen ɣer yigran i d-yezzin ɣef teftist akken ad asen-innin, qqimet di lehna, ar tufat, tanemmirt ɣef ccbaḥa-nwen i aɣ-iwansen acḥal aya! Boualem d mmi-s Kamal, leḥḥun deg ugama, wehmen deg ccbaḥa n yisekla, n yimɣan, n yiɣersiwen…Xas akka tekkat lehwa, ur nḥerwan ara. Taggara, uɣalen ɣer teftist, rnan ččuren allaɣen-nsen s tugniwin n ccbaḥa send ad uɣalen s axxam. Gren tiɣawsiwin i d-wwin yid-sen ɣer tkerrust, ṭṭfen abrid n tuɣalin. Imi mazal azal n 50 ikilumitren ad awḍen ɣer tmanaɣt, uffan-d kra n yilmeẓyen s iččumar, rsan iselsa am widak-nni i ttrusen deg tmurt n Afghanistan. Deg yifassen-nsen, ṭṭfen ibeckiḍen, ijenwiyen, irabuzen…gezzmen abrid s yidɣaɣen. Sseḥbasen-d tikerrusin, ttmuqulen tilawin ma yella rsan-t lḥijab neɣ ala. Boualem Yekker, yecca times, yekkuffer deg lbaṭel i xeddmen, maca ur yezmir d acu ara yexdem. Yesḥassef ɣef nnif i yeffɣen imdanen… <em> Yettkemmil  </em>

  Tahar Djaout. Tasuqqilt sɣur Hammar Boussad 

  
 Deg yiseɣrez amaynut 2018 n unaẓur Ṭaleb Ṭaher, yella wanida i d-yewwi amaynut ama seg tama n uẓawan neɣ n usefru. Ad d-naf deg-s 9 n yizwilen: “Agellid”, “Jeddi, Jidda”, “Aṭṭan”, “Qqim kan qqim”, “Dduḥ-iw gar sin n leqrun”, “Amehraz“, “Lefhama“, “Ameksa“ akked “Amendil“. Deg tezlit tamezwarut ideg yekki ucennay ameqqran Ɛetmani, yella usqerdec ɣef tmurt d tayri-s s umata. Tizlit “Jeddi, Jidda”, yecna deg-s tujjma n zzman aqbur. Amek tessenfel tudert d liḥala n uxxam, imi aṭas i yettwaǧǧen d iɛeryanen. Yeqqar : « Ukiɣ-d kkreɣ tasebḥit, walaɣ ddunit, tban-iyi-d amzun teččeḥ ». Deg tis kraḍet, i d-yebda s tezlit n Ayt Bumendil, iger unaẓur awal n tekyes d usebɣes i umuḍin, akken tebɣu tili lḥala. Abeɛda wid yezgan xaqen di sbiṭar, guggen ɣef uxxam d yimawlan. Maca daɣen deg-s tajmilt i yinaẓuren merra i tewwi tmettant. Yella ussefru deg tezlit tis ukuẓet, s uzwel n “Qqim kan qqim“, ɣef ugama n kra n tɣawsiwin, d kra n yisuḍaf n tudert. « Qqim kan qqim yir aserdun ur t-ttdeqqim ɣas ad yeddu d yileɣman. Qqim kan qqim, yir asɣar ur yettleqqim ɣas njer-as targa n waman. Qqim kan qqim, yir argaz hder neɣ qqim yerna ad ak-yexdeɛ di laman ». Tizlit i d-yusan deffir-s, iwumi isemma “Dduḥ-iw gar sin n leqrun“, iga-d taḥawact s tɣara-is ɣef tikli n tudert-is d tlufa n zzman. Ideg yenna tazwara: « Ddunit am umezgun, wa yurar-itt d aɛeggun, wa yurar-itt s lefhama ». D ameslay ɣef tezlit tis 6, iban-d umaynut ula di tmeɣrut i yebna s ABC. D kra seg wayen yenna deg-s dɣa: « Ṭaleb Ṭaher mi ak-yewzen, fiḥel leḥruz, fiḥel llif d lhemza ». Yeqqar daɣen deg tsetna n taɣect “Lefhama“: « Anda tella lefhama, win d-temlaleḍ ad tferḥeḍ. Anda akken ulac lefhama, rfed lqecc-ik truḥeḍ ». Deg tezlit tis ṭamet “Ameksa“, nezmer ad nsel i: « Aql-i qqleɣ d ameksa, d lmal n medden i kesseɣ, tameddit mi ara t-id-rreɣ, s imawlan-is. Ur ttɛeddiɣ ɣef tlisa, ẓriɣ anida ara ɛefseɣ, tedduɣ s lqis ». S wudem n tkessawt ihi, yewwi-d Ṭaleb Ṭaher kra n yimedyaten ɣef lɛada d tmussni n tudert. Ahat d asmekti n tigawt-a i yettuqan, imi ula d netta yella d ameksa di tegrudant. « Amendil » d tizlit taneggarut deg yiseɣrez-a. Akken i d-yeqqar uzwel-is, yerra-d awellih unaẓur ɣer uselsu-a ansayan i simmal yettenqas useqdec-ines taggara-a. Deg wawalen-nni n useḥbiber d usaki, yenna-d abeɛda: « Kemm lasel-im ur t-ttbeddil, cfu i am-d-tehder yemma-m. Kem lḥiǧab-im d amendil, irennu-am di lqima-m ». Album-a, i yettnuzun akka tura deg tḥuna n yiḍebsiyen n ccna, tlaq-as s tidet tmesliwt.

  M. K. 

  
 Ass-nni n arim, 13 deg maggu iɛeddan, i yemmut Abdelḥafiḍ Idres bab n umawal ameqqran Tamaziɣt/Tafrensist. Tafrensist/Tamaziɣt. Iruḥ yiwen n wudem i tmaziɣt deg wussan-a imenza n Remḍan, d tablaḍt-nniḍen i as-inesren i tmaziɣt, imi d yiwen i d-yeǧǧan leqdic meqqren u mazal yezmer ad yeqdec sya ar sdat. Dɣa amzun d timkerḍit i imedlen tiwura-s s lmut n Abdelḥafiḍ Idres i yewwḍen leɛfu n Rebbi ɣef leɛmer n 73 n yiseggasen ass n arim, 13 deg maggu iɛeddan, deg temdint n Bgayet.

  Yettwassen Mass Idres, ladɣa, s ufaris meqqren d ugerruj i d-yeǧǧa aseggas iɛeddan kan s umawal ameqqran n tmaziɣt-tafransist / tafransist-tamaziɣt, anda i yessaweḍ ad d-yegmer 75 716 n wawalen yettwasuzren ɣef 200 n yisebtar, mbeɛd leqdic d unadi d leɛtab n wacḥal d aseggas. Yerra-as ilindi Useqqamu unnig n timmuzɣa tajmilt deg waggur n Remḍan di temkerḍit tazayezt n Bgayet, anda i d-yessenɛet amawal-a ameqqran, akken diɣen i d-yella umeslay fell-as, iga i wid i d-yusan ad t-aɣen abuddu-ines. 

 Ɣef umeslay n kra seg wid i t-iqerben, yella yettheggi leqdic-nniḍen ɣef unaẓur Sliman Ɛazem, maca lmut tezwar ɣur-s. Yemḍel ass-nni n ttlata ɣef 12h00 n uzal deg taddart-is Timanacin deg tɣiwant n Buxlifa, tama n Tici. Ilul Abdelḥafiḍ Idres deg useggas 1946 deg taddart Timanacin deg twilayat n Bgayet. Yella ixeddem deg tnqlaft n yilmeẓyen d waddal, syin yuɣal ɣer tkebbanit Sonatrach armi i d-yewwi tastaɣt (lantrit) deg useggas n 1999. Deg yimir i yebda amahil-is ameqqran : Aheggi n umawal ameqqran i d-yesuffeɣ s tallelt n Useqqamu unnig n timmuzɣa akked ENAG I lmend n Rreḥba tis 22 tagraɣlant n udlis n Lezzayer. 

  Khaled Achoui.  

  
 Ass-nni n lexmis 28 meɣres 2019, ɣef 14h00 n tmeddit, i tebda s wudem unṣib tezrigt tis mrawet n tfaska “taɣuri s wurar”, deg temkerḍit tagejdant n tɣuri taɣerfant n Tizi Uzzu. D leqdic i d-thegga tenmehla n yidles ɣef teɣzi n ddurt, yetturaǧu ad ifak ass n lexmis, 04 yebrir 2019. Tettili-d tezrigt-agi deg 6 n yimukan n yidles d tmussni deg wakal n lwilaya n Tizi Uzzu yecban: Axxam n yidles Mulud Mɛemmeri d Tneḍfart-is n Azazga, Tamkerḍit tagejdant n tɣuri taɣerfant, Axxam n umezgun amniḍan Kateb Yacine, ulmis adelsan Matoub Lounes n Ain El Hammam akked kra n tamimiwin n lwilaya. Yettwahegga-d yiwen wahil d amerkanti, ideg ara i d-tettili rreḥba n yidlisen (timsikniyin sɣur tezrigin, d yisenza s yibuddan sɣur waṭas n yimura), ama deg Uxxam n yidles ama deg Tneḍfart-is n Azazga neɣ deg temkerḍit tagejdant n tɣuri taɣerfant, seg 9h n ssbaḥ alamma d 16h n tmeddit ɣef teɣzi n ddurt, am wakken daɣen ara d-ilin waṭas n yisaragen akked yisikwan ɣef teɣzi n 07 wussan. Ma d ahil n ttiɛad-agi idelsan uzzig n yigerdan, ad d-yili d amerkanti. Ad nezwir s yisikwan n temkerḍt n tɣuri, ttilin-d ddeqs n yiskiwan gar-asen: Uraren n usegmi, asikew n yimuhal n ufus, win n usuneɣ d win tulsa n tmacahut, tira…atg. Ma d wid n Uxxam n yidles d tneḍfart-is n Azazga, ttilin-d akka; win n usuneɣ, n tmucuha, asikew n yimuhal n ufus, taklut, ccḍeḥ aklasik…atg. 

 Isaragen d leqdicat-nniḍen 
 Ma d tlata n yisaragen yettwaheggan i lmend n tezrigt-agi tamynut, llan-d akka: Amezwaru, yella-d ass-nni n lexmis 28 meɣres 2019 sɣur umaru d uneɣmas ilemẓi Massilias Ferhani. Wis sin, yella-d sendiḍelli n sseb 29 meɣres, sɣur tneggalt Chabha Ben Gana, i d-yewwin awal ɣef wungal-is “Amsebrid”. Wis tlata, ad d-yili ass-agi ɣef 14h00, sɣur Lounes Salah, ara d-imeslayen ɣef yimura izzayriyen. Isaragen-agi, i tlata yid-sen llan-d deg temkerḍit tagejdit n tɣuri tagejdant n lwilaya n Tizi Uzzu. Ma deg tzeqqa n ssinima, Ammas adelsan Matoub Lounes akked Uxxam n umezgun amniḍan Kateb Yacine, yettili-d wahil meqqren s waṭas n yisihren; isura, timezgunin, isikwan…atg. Ma d ahil n Uxxam n yidles Mulud Mɛemmeri n Tizi Uzzu, yekcem deg leqdicat i d-yettwaheggan i lmend n yimuras n tefsut. Am wakken daɣen yetturaǧu, ad kemmelent temsizzeliyin, temsikniyen d leqdicat-nniḍen sya ar ass n lexmis. Mebla ma ttuɣ timkerḍit yettembiwilen (bibilobus), ara yerzun ɣer ddeqs n yimukan n lwilaya n Tizi Uzzu. Yettili-d daɣen wahil n tuqribin, i yebdan seg wass n lexmis 28 meɣres 2019, ara d-yilin deg tɣiwanin-agi: Tizi Ghennif, Makouda, At Dwala, Azeffoun…atg. Ass n lexmist, 04 yebrir 2019, ad d-tili tesfugla n taggara deg Uxxam n yidles Lmulud At Mɛemmer, ideg ara ttunefken yigerdasen n uttekki i yimekkiyen deg tfaska-agi, d warrazen i warrac ara d-yifriren deg yal asikew d yal timsizzelt tameqqrant.
   Gh. A. 

  
 Am yal anebdu, tettuɣalen leqdicat idelsanen di tmurt n Leqbayel. Da d tafaska, dihin d tameɣra, dihen akkin d timlilit…atg.

 Tura d lawan n tmeɣra n uẓeṭṭa deg taddart n Ath Hicham deg Ain El Hammam. Tameɣra-agi deg tezrigt-is tis mrawet d yiwet (11), ad telli tiwwura-s s wudem unṣib ass n lexmis 9 ɣuct, deg tṣebḥit n wass. Yetturaǧu, ad tessali ahil i yettwajerden i lmend n tezrigt-a, ass n letnayen 13 seg waggur-agi n ɣuct ideg nella. D ttiɛad adelsan i ttraǧunt s ccuq tlawin yeggaren iẓeḍwa n tama-agi n Ath Hicham, imi d tagnit ideg i d-ttafent iman-nsen-s idis ɣer yidis n yimsaɣen (acheteurs). D tagnit daɣen ideg ttfarasen madden tirza n umereḥ d tiɣin n tɣawsin i ḥwaǧen deg yixxamen-nsen, ladɣa tilawin. Ad tili tafaska-a ɣef teɣzi n 5 wussan, deg taddart n Ath Hicham di tɣiwant n Ath Yahia, i ibeɛden s wazal n 50 ikilumiṭren ɣef unẓul-asamer n lwilaya n Tizi Uzzu. Di tezrigt-agi tis 11, yetturaǧu ad ttekkint deg-s wazal n 10 n lwilayat, ara d-isneεten axeddim-nsent. Am wakken daɣen ara, d-siknen wazal n 80 n yinḍan tiɣawsiwin i xeddmen. Ulamma tuget deg-sen d wid i xeddmen aẓeṭṭa, maca ad ilint diɣ temsikniyin n ufexxar, n lfeṭṭa, tamemt, taqendurt, tɣawsiwin n ufus, asɣar…atg. Ma d ɣef wahil n tezrigt-agi tamaynut, tenna-d massa Ben Aissa Fatiha, d taɛeggalt deg tiddukkla “Aẓeṭṭa”, belli: “Ad ilin yisaragen ɣef uẓeṭṭa n Ath Hicham, timeɣriwin n ccna, turrart n tmezgunin, timsikniyin n usenzi…atg”. Ma ɣef yiswan n tmeɣra-agi, tkemmel tenna-d: “ Amezwaru, d asḥbiber d useḥfeḍ n urmud-agi aqbur n Ath Hicham i tsutwin-agi timaynutin. Wis sin, d userni-ines n lḥirfa-agi i wakken ad teddu d wakud amiran”. Tasfugelt n taggara, yetturaǧu ad tili, ass n letnayen-agi sdat-nneɣ, 13 ɣuct i d-iteddun. D tameɣra n taggara ideg ara ad tili tukci n yigerdasen n usebɣes i widak akk yettekkin deg tezrigt-agi tis 11 n uẓeṭṭa n Ath Hicham, i d- slulent i lmend n useḥbiber d userni n uẓeṭṭa. D leqdic s wazal-is, i d-tettheggi yal aseggas tiddukkla “Aẓeṭṭa” n tlawin iẓeṭṭen n Ath Hicham s ufus n tallelt n waṭas n yidisan-nniḍen. Dɣa, deg usuddes n tezrigt-agi n useggas-a, ddeqs n yidisan i yettekkin deg uheggi n leqdic-agi ameqqran gar-asen : Tasqamut n taddart n Ath Hicham, Asqamu Aɣerfan n Lwilaya n Tizi Uzzu, Taɣiwant n Ath Yahia, s lemɛawna n tmehliwin-a; tin tmerrit d tinḍi, tin n waddal d yilmeẓyen, tin usileɣ akked texxamin n yiremad d tinḍi n Tizi Uzzu. Imḍebren i d-heggan leqdic-agi, bɣan ad ẓẓun imɣi n usefti d ulmad n yilmeẓyen i urmud-agi yesεan azal d ameqqran, imi si tama ad ṭṭfen deg wansayen , tgemmi d irmad-nneɣ iqburen, ma si tama-nniḍen d axeddim adamsi (économique), i lmend n wayen i d-issekcam n udrim. Tameɣra-agi, tuɣ amkan deg Lwilaya n Tizi Uzzu, imi ur tettafeḍ ara amkan anida ara tedduḍ deg wussan n temsikniyin. Yal wa ansi d-yusa; ttruḥun-d madden si rebɛa n tɣemar lwilaya-agi. Yal wa d acu i d-yusa ad yaɣ, wa d aceṭṭiḍ, wa d taẓerbit, wayeḍ wayeḍ. Yetturaǧu, ad rzun geddac n yimerriyen ɣer tmeɣra-agi, i d asen-yuɣalen d tannumi. Imi yal aseggas, d anerni i yettnerni wuṭṭun n yimdanen i irezzun ɣer taddart-agi n Ath Hicham, i d-isuddusen tameɣra-agi n uẓeṭṭa neɣ ɣer tudrin-nniḍen i d-yettheggin timeɣriwin d tfaskiwin tiyaḍ. D iremad yecban wagi, s ways ara yili unegmu deg udrar, imi yettɛawan aṭas tiwaculin tiqbayliyin deg temɛict-nsen, ma mačči d wagi i d aɣbalu awḥid n kra deg-sent. Ma si tama-nsent tilawin-agi ixedden kan deg uxxam, ssuturent deg yimḍebbren terza taluft, asuget n tegnatin n tunzut n yisufar i icudden ɣer tinḍi, ladɣa aẓeṭṭa s wanawen-is yemxalafen.

  Hocine Moula 

  
 Ass n amhad yezrin i d-tella temlilit taseklant deg Uxxam n tddukkla Numidya n Wehran. D timlilit iga umyaru aneggal Youcef Achouri, yewwi-d asarag i wazal n tamert, deg-s yewwi-d awal ɣef wungal-is amaynut i d-yeffɣen taggara n 2018 ɣer teẓrigin Aṭfaluna, d ungal iwumi yefka azwel “Ixef n usennan”. 

 D yiwen n wungal daɣen iwumi iga umyaru tasuqilt neɣ tiririt ɣer teqbaylit s wayen iwumi neqqar amsasa (adaptation), d tikti i d-yewwi seg udlis “Captive bride” n umyaru aglizi Rosemary Carter. Asarag-a, ḥeḍren-t kra n yiɛeggalen n tddukkla d kra-nniḍen seg wid iḥemmlen ad ɣren idlisen s tmaziɣt. 

 Ar taggara, yella-d usqerdec d uskasi gar umsarag d yimeɣriyen, yefka-d agzul Mass Ɛacuri ɣef udlis-is i d-yettmeslayen ɣef tayri lqayen yezdin gar Ṭariq d Ruza, maca jeddi-s n Ruza yugi tadukli-a, acku Ṭariq d aẓawali u yella ixeddem ɣur-s iferreḍ i zzwayel. D ayen i yeǧǧan Ṭariq ad iɣab acḥal d aseggas, ad d-yerfed iman-is u ad d-yuɣal d amerkanti.

  Ɣer taggara, ad iruḥ ad d-yaɣ akk ayen yekseb jeddi-s n Ruza. Ma ɣer taggara n usarag, yella-d usenzi s ubuddu d tugna yezdin akk widak iḥeḍren i temlilit-a. Ar tura, Mass Youcef Achouri, ɣur-s kraḍ n wungalen, ammud n yisefra, ammud n tullisin d tsuqelt n yiwet n tmezgunt n Abdelkader Alloula.

<p style="text-align:right">   Khaled Achoui 

  
 Akken yella deg wansayen n yimezwura-nneɣ seg waṭas-aya, i lmend n uɛeddi n 40 n wussan seg tmettant n tmarut Kaysa Xalifi, i d-yeḍran ass n 25 yunyu 2018, thegga-d twacult n tmerḥumt-a, akked kra seg wid i tt-iqerben, kra n yiqeddicen i d-yeṭṭafaren ass-nni, i yemmugen merra ɣef rruḥ n Kaysa. Am wakken zwarent tigawin-nniḍen teɣzi n 40 n wussan seld tamettant-is. Dɣa, tazwara d aẓekka i as-yettwabnan i tnezduɣt-is n lebda, tanezzayt n wass-nni n sed 4 ɣuct. Nezmer ad nɣer deg uẓekka-a s teqbaylit d tfinaɣ : « Da i testeɛfa tmarut Kaysa Xalifi. Tlul ass n 14 yunyu 1991. Temmut ass n 25 yunyu 2018. Nekni n Rebbi, ad ɣur-s nuɣal ». Syin, kra n teswiɛt, zdin yimezdaɣ n taddart unuden n tgella i d-yettwaheggan beddemma n waya, ama i tlawin deg uxxam, neɣ i yirgazen di berra. Yal yiwen yesɛa-d dɣa tidmi s tɣara-is ɣef tmarut tilemẓit Kaysa Xalifi, i yettwaḥemmlen aṭas, armi, amecwar n wakud d amecṭuḥ, tella-d tirza i uẓekka-ines s waṭas n leḥzen d yiḥulfan. Deg wadeg, sersen wid ibedden i uqerruy n Kaysa snat n tmuqqinin n yijeǧǧigen, deg tegnit n umeslay akked yiman. Yewwi-d ad d-nernu talɣut belli deg yiẓekwan akk yellan di tjebbant-nni n Tizi Lwali, d win n Kaysa i d amezwaru i yettwarun s tutlayt taqbaylit, segmi yebda umezruy ahat. Yesmektay-d waya ugur adelsan n tmetti taqbaylit n wass-a. Sgunfu di talwit a Kaysa!

  M. K. 

  
 Gar yisenfaren n Useqqamu Aɣerfan n lwilaya n Tizi Uzzu, ad naf asmuzzeɣ n twennaḍt. Ɣef waya dɣa i d-teḍra deg wagguren iɛeddan Timsizzelt n usmuzzeɣ n twennaḍt i tewwi tɣiwant n Wat Yani. Am wakken i d-yesbedd, diɣ, Useqqamu-a, ussan-a kan, yiwet n tesmilt i d-yelhan s umawal n tmaziɣt i usmuzzeɣ n tedbelt anda ara naf kra n yiselmaden n tmaziɣt n tesdawit akked wid  iqeddcen deg unnar-agi n umawal. Newwi-d awal akked kra yid-sen. Ha-tt-an tririt-nsen.

  
 Aḥric wis 2

 Yers-d yiḍ, iceggeɛ-d ugellid stut m lebtut ɣer uxxam anda yeggan urgaz. S tmes tesserɣ-as allen-is almi yedderɣel, ṭṭfen-t di 20 yid-sen, refden-t, wwin-t, ḍeggren-t ɣef yiri n yilel. Ǧǧan-t dinna akken ad-t-ččen wuccanen. Acḥal yewɛer lexdeɛ, deg wul n urgaz iḥerreq, yekker, yeggul ad d-yerr ttar. Yekcem ɣer yilel, allen-is smarayent idammen. Yewwi abrid gar waman, yessared anezgum s temreɣ n yilel, yesserɣ urfan s lḥammu n yiṭij, iteddu kan, ur yeẓri sani. mi yewweḍ ɣer yiwen uẓru, isenned, yerẓa-t ɛeggu, yewwi-t nadam. M id-yuki si tnafa, yufa iman-is deg ussu, sdat-s iḥulfa i tmeṭṭut, yemḥaḥed, yebɣa ad yekker, tenna-as : « Tbaneḍ-d d amennay, neɣ d anegmar, sgunfu ur ttagad ». Tɛawez fell-as 7 n wussan, d 7 n wuḍan. Yal ass, tseffaḍ-as allen-is s tḥergiwin (potion magique), armi d ass-nni i deg i d-yeldi allen-is. A tafat i d-yeflalin fell-as, a tayri i t-id-yeqqsen, mi yeẓra tameṭṭut i t-id-ijemɛen. I yecbeḥ uglim-is, i zuggaɣ-it tcenfirin-is, ɣef tuyat yeɣli-d umzur-is. Yeẓra-d tiziri deg uzal, yeshetrif wer aṭan, teqqes-it-id tayri. Deg wul-is ṭṭreḍqen yiḥulfan, ifeggeḍ d leḥmala, yesmar-d asirem. Tameṭṭut ula d nettat d tanegmart, aneccab-is (flèche) d usdid, werǧin yezgel tanegmirt (proie). Tetteddu d yiɣersiwen, anda truḥ ad dduklen yid-s. Zgan wuccanen d izamaren, iqejjan, iwtal, ifrax, tizerzert d izerzaren. S anda ma tedda, tedda tenguft-is (escorte), ttcalin deg teẓgi, am wakken ttcalin yiselman s ddaw waman. Meɛna mačči ala iɣersiwen ukkud teddukkul. Ɣur-s tiklatin, gar-asent llant 7 n tyessetmatin, teddunt yid-s, qeddcent fell-as, xeddment leḥruz imi d tiwkilin. Yal ta tif uletma-s : Tamezwarut, ṣṣut-is d aleggaɣ, mi ara d-tecnu awaɣezniw yettuɣal d llufan ; tis-snat, tessen i uẓawan, mi ara tetturar snitra ula d Rebbi yeggan ; tis-kraḍet, tessen i ccḍeḥ yettban, mi ara thuz tuyat, deg uzal ttirriqen yitran ; ma d tayeḍ, d tanaẓurt s ccan, s yiniten tesbeɣ ula d igenwan. Uletma-s, tettbeddil timeqwa n waman, yis-ent txeddem iseɣwan (bijoux). Tikent-is, tgennu tiksiwin mebla lkettan, tettfeṣṣil tirkasin s lmerǧan. Taneggarut, tif di ssifa kra yellan, yewwi daɛwessu kra itt-iwalan.  … Tettkemmil  

  Seg tsekla taqbaylit 

  
 Yenna-d ussan-a iɛeddan unemhal amatu n uxxam aɣelnaw n yizerfan n umeskar (ONDA), deg yiwen n usarag i iga, d akken yella wayen ara d-yennulfun d amaynut deg taluft n uxelles n yizerfan n umeskar, abeɛda acennay. Mass Sami Bencix yenna-d: « Ilaq ɣef wat iṭaksiyen, tizeɣwa n useṭṭel, iseččuyen d kra n yimeḍqan-nni n ttjara ideg i d-xeddmen aẓawan, ad ttxellisen izerfan n umeskar i ONDA. Aya yettmagga deg yakk timura yuẓen ». 

 D ayen i d-yesselɣa Mass Bencix i taɣamsa. Sya d tasawent, ur trezzu ara ihi taluft at yiṭaksiyen kan, maca ula d kra n yixxamen n ttjara ideg i d-xeddmen aẓawan, am deg tḥuna n wučči, n useṭṭel, atg. Deg wayen i d-yerna deg wawal-is, aya mačči d ayen ara yilin ɣlay ɣef wid yettxellisen, imi iswi d ajmaɛ n uzref n unaẓur akken ur yettenḍeggar ara. Amedya n bab n uṭaksi, ad ixelles azal n 2000 n yidinaren. « I win yesɛan aṭaksi, yezmer kan ad ixelles armi d 2000 n yidinaren i useggas. Aya mačči d ssuma tageɛmirt i netta, maca i ONDA d yinaẓuren, ta d taɣbalut n lɛali. Llan dɣa kra n yisensuyen i yettxellisen armi d 4 n yimelyan santim i useggas », I d-yessegra Mass Bencix.

   M. K. 

  
 Gar temsal i iceɣben amur ameqqṛan n yilemẓiyen di tmurt, d tamsalt n usmad (crédit) n Ansej, Cnac. Imi ilemẓiyen-a, llan ur sεin ara axeddim, ihi tettunefk-asen tegnit i wakken ad kecmen deg umaḍal n uqeddic s wayen i nwan ad yebnu imal-nsen. Meεna, akken i qqaren, ‘’iteddu waḍu akken ur as-yehwi i uɣeṛṛabu’’, acku isenfaren-a ur smurrsen ara s umata. Dɣa rnan-d i terbaεt n yilemẓiyen lhem ɣef wayeḍ, imi tura uɣalen mačči kan d wid ur nxeddem, besseḥ d wid ur nxeddem yerna ttwalasen. Taswiεt tḍaq ɣef yiremmasen-a, yerna ddeqs deg-sen d ibabaten n twaculin. D ayen i ten-yeǧǧan ssuturen deg yimdebbṛen n tmurt tifrat s uɣiwel i uɣbel-a. Ɣef leḥsab n yilemẓiyen-a, ddula di tezwara tenna-asen ad teṭṭfem afmiḍi n 20% deg lacɣal n tkebbaniyin n tmurt, yerna ad ten-tεiwen deg usimɣer n tkebbaniyin-nsen. Meεna ass-a, ḥeṛṣen-ten i wakken ad d-rren asmad-nsen ɣas ma yella ur xeddmen ara, rnu i waya, gran-ten di ccra&amp;epsilon,; yerna ssagden-ten s llḥebs. Daymi i msefhamen akken ma llan deg unejmuε i xeddmen di Seḍḍuq, ass n sem 13 di deǧember yezrin, bac ad d-ffɣen s iberdan, ahat wid teεna temsalt ad d-slen i taɣect-nsen, wa asen-d-εallen ttawil uqbel ad lḥunt tregwa akken-nniḍen.

  K. K. 

  
  Isufar   

 160 g n temẓin iqecren

 1 n jumbu n uyaziḍ

 100 g n krafeẓ

 100 g n yifelfel azegzaw

 100 g n texsayt

 100 g n treɣlin

 2 n tdeggar n ticcert

 2 n tɣenjawin n zzit uzemmur

 Lmelḥ, ifelfel aberkan, taḥcic

  Aheggi 

 Rekmet aman s jumbu, syin ternum-asen temẓin, anfem-asent alamma wwant. Squddret-tent u tjemɛem lkas n waman-nni. Sirdet krafeẓ, ifelfel azeggaɣ d taxsayt, tgezmem-ten d iḥricen imecṭaḥ. Sizedget tireɣlin, syin tgezmem-tent d timḍewwrin. Rret zzit uzemmur daxel n tmeqqlit, terrem-as ticcert, syin terrem akk lxeḍra-nni daxel-is, rnut-as ifelfel aberkan d lmelḥ, ternum temẓin, tanfem-as ad yeww. Rnut tura taḥcict-nni. S tezmert-nwen.

  Daya 

  
 Akken i yenna umedyaz “Seg ucrured ɣer tikli”, neɣ akken i t-qqaren wat zik “Aɛeqqa, aɛeqqa alamma nessaweḍ meyya” i tutlayt tamaziɣt d yidles-is i ileḥḥun simmal ɣer sdat skud yettɛeddi lweqt. Neẓra d akken seg kra n tamiwin, d tuɣalin s kra n yisurifen ɣer deffir i yeṭṭfen amnaṛ, maca neḍmeɛ mi ara nettwali seg tamiwin tiyaḍ yettlal-d umaynut yessemhazen tutlayt-a ɣer sdat. Akal, d yiwen n wawal, yemmal unamek-is lqaɛa, tamurt d fessu (azuǧǧeg) d usefti ɣer wayen yakk icudden s asirem d wayen yelhan. 

 D Akal i d awal i yettwafernen ad yettunefk i ukabar amaziɣ amezwaru i d-ilulen deg tmurt n Tunes ussan-a kan. Ɣef umeslay n umaray-is amatu, Mass Fady Mansri, yenna-d belli “Yettwaxleq-d s wudem unṣib ukabar Akal ass n, 6 maggu 2019, mbeɛd aṭas n temliliyin i d-yellan yakan uqbel, rnu ɣer waya, nesqerdec kra n temsal yerzan isuḍaf d yilugan i swayes ara yelḥu”. Yerna yessegza-d deg yiwet n tdiwenni-nniḍen i iga deg yiwet n tiliẓri, d akken akabar-a n Akal ad d-yawi tamuɣli tamaynut i tmurt n Tunes, d tamuɣli ara ibedden s wudem n llsas d tumast tamaziɣt. I usmekti daɣen, akabar-a ɣas melmi kan i d-ilul d amaynut, maca ad yekki deg tefranin (législatives) d tid n tselwit n tmurt n Tunes. Ad yeṭṭef 80 n wumuɣen ifranen akked yiwen n yimrecceḥ ɣer tefranin n tselwit. 

  K. A. 

  
 Mbaɛd ugar n ddurt n usunded n yimasnayen n yimessikliyen n tɣiwant n Mɛatqa, yettawin seg tlemmast n tɣiwant ɣer tuddar n At Aḥmed, At Zɛim, Iɣil Zeggaɣen, Tizi Tzegart, Tajediwt, lɣil Aṭwen, Taxribt, d Lbir s sebba n yir addad ideg i d-yeggra ubrid ideg xeddmen, uɣalen ass-nni n arim iɛeddan ɣer uxeddim seld aṛgam (promesse) n yimḍebbren teɛna temsalt s uqɛad n ubrid-agi aɣiwan, sya ɣer unebdu anda ad d-tili tduli-ines akken iwata lḥal. 

 Dɣa d takebbanit yetabaɛen ɣer Tenmehla n useḥbiber n tẓegwa (Djurdjura) i yebdan yakan deg uqɛad d usewsaɛ n ubrid-agi seg ddurt iɛeddan, anda i d-tella tduli n kra n yidigan i d-yeggran deg yir addad s ṛmel azuran. Am wakken daɣen ɣummen tuget n yixejḍan yeččuren abrid. Assunded-agi i iɛeggeben imezdaɣ n ṭamet n tudrin n tɣiwant, ladɣa arrac n yiɣerbazen yemgaraden n tɣiwant n Mɛatqa. Mbaɛd ugar n kraḍ n yiseggasen n ssber ɣef yir addad n ubrid-agi aɣiwan d usɛuẓẓeg n tmeẓẓuɣt n yimḍebbren teɛna temsalt ɣef wayen ssuturen yimasnayen d imsebriden, ladɣa iɛeggalen n Useqqamu aɣerfan aɣiwan n Mɛatqa, d Tenmehla n lwilaya i d-yelhan s ixeddimen n uzayaz, gezmen-tt deg rray yimasnayen s uneḥbus ɣef uxeddim mebla tillas, yebdan ass-nni n acer, 17 seg unbir armi d ass-nni n arim, 25 deg unbir, seld amtawa i d-yellan deg unejmuɛ yezdin imasnayen d imeḍebber amezwaru n wasun n Mɛatqa, aselway n Useqqamu aɣerfan aɣiwan n Mɛatqa, imḍebbren n Tenmehla n yixeddamen n uzayaz, anda i d-yella waṛgam ɣef uqɛad n ubrid-agi d tduli-ines akken iwata deg unebdu i d-itddun.

  Ali Zalouk  

  
 Ussan-agi kan iɛeddan i d-yeffeɣ, ɣer Tezrigin Ccix Muḥend Ulḥusin, udlis Iziran n temẓi n Fahim Messaoudene. Deg udlis-a i d-ihegga umyaru i warrac imecṭaḥ, ad naf deg-s tullisin, tineqqisin akked yiḍrisen. Ha-t-an ciṭ n wayen i d-yuran deg usebtar wis 4 n tduli. “Inelmaden, kkren s uẓẓu n yisekla d yiselmaden-nsen, wa yeqqaz, wa iteẓẓu…Deg uzniq, imdanen ur d-cqin ara deg twennaḍt i deg ttidiren. Abrid yeččur d tiqraɛtin, icekkaren d lekwaɣeḍ…Inelmaden, walan, yiwen urgaz yečča tabanant, dɣa, iḍegger ticlemt-ines ɣer lqaɛa. 

 Tluɛa-t Tziri, tenna-as: “A Mass, ayen i tḍeggreḍ ticlemt n tbanant ɣer lqaɛa? Ayen i tessamaseḍ tawennaḍt-nneɣ? Ur teẓriḍ ara belli yezmer ad tesseɣli albaɛḍ deg-neɣ ma yukel fell-as! Muqel kan ma tettwaliḍ iḍumman di lqaɛa, tawennaḍt n uɣerbaz-nneɣ zeddiget”. Yenna-as Uɣilas: “Deg uɣerbaz-nneɣ, yal tiɣmert nessers tanefsrast. Nekni, yal ass nleqqeḍ lekwaɣeḍ deg uzniq. Aselmad-nneɣ, yenna-aɣ-d ur ilaq ara ad nessamas tawennaḍt i deg nettidir”. Din din, argaz-nni yeddem ticlemt-nni ɣer tnefrast, yenna-asen: “Surfet-iyi ay arrac uḥricen”.

 D tukkist seg uḍris i yettawin azal meqqren, i d-yemmalen tarrayt s wayes i yezmer umdan ad irebbi igerdan ɣef useḥbiber n ugama. Aselmed, yettili-d s tigawt, mačči s tmenna kan. Wid yebɣan ad d-aɣen adlis-a, ilaq-asen kan ad rǧun kra n wussan sya ara yaweḍ tinedlisin, ɣef wakken i t-id-iwekked yimḍebber n Tezrigin Ccix Muḥend Ulḥusin, Mass Gemmar Mbarek, deg uɣrab-is n Facebook. Fahim Messaouden, d amedyaz u d aneggal s teqbaylit. 

 Yesɛa agerdas n DEUA di tliktrunit. Yella yakan d aselmad deg uɣerbaz n lḥirfat. Yeqdec aṭas deg umussu adelsan. Yura tamezgunt “Ar melmi ara idum waya?”, deg useggas 1999. D aneɣmas, diɣ, ama deg rradyu Numidya n Kanada, ama deg yiɣmisen n La Dépêche de Kabylie akked La Cité. Yura ula deg tesɣunt Aselmad. Yewwi arraz n Muḥemmed Dib s wungal-is Anza. Am wakken i t-id-iṣaḥ umekkan wis sin deg umsizwer uzzig Dda Lwennas n wungalen Asdawan, Iḥulfan d Imehbal s uḍris-is “Ay izem”.

  Hocine Moula  

  
  Isufar 

 -1 n tmeqquntb

 n nneɛnaɛ azegzaw

 -1 n tebselt

 -4 n tdeggar n ticcert

 -½ n lkas n zzit n uzemmur

 -2 kg n uwren alemmas

 -lmelḥ

  Aheggi 

 Cerwet-d iferrawen-nni n nneɛnaɛ mebla ma yedda-d uɣeddu-s. Tessirdem-ten daxel n waman isemmaḍen i wakken ad asen-yettwakkes uɣebbar. Gezzmet-ten s tmacint neɣ s lums. Rnut-as ticcert akked lebsel, tɛerkem-ten akken iwata. Rret awren daxel n tbaqit, tesmirem-as s ufella-s zzit n uzemmur, tesxelḍem-t akked nneɛneɛ-nni i d-yettwaheggan, syin teggum arekti alamma yexleḍ mliḥ. Messlet tiqrisin akken i awen-yehwa, tessewwem-tent daxel n uḍajin, s tezmert-nwen.

  Daya 

  
 S tidet-nni i nessen ɣur-s, yerra-aɣ-d s tumert ucennay Ɛli Ideflawen i yisteqsiyen-nneɣ di tdiwennit-a.

  Aɣmis n Yimaziɣen: Acu tenniḍ ɣef temlilit n ccna taneggarut i tgiḍ di Buṭeɣwa akked Iflis? 

  Ɛli Ideflawen:  Tamezwarut n tmezwura, ad asen-iniɣ ayyuz i yakk ilemẓiyen n tddukkla-nni i yesmursen aqeddic yelhan n umezgun n tzegzewt di taddart. Yuqa waya akken ad t-tafeḍ anda-nniḍen. Ccɣel-a, ikeccemm deg umezruy. D ayen yelhan aṭas i yidles-nneɣ. Ur ilaq ara ad ncuḥ deg usṭuqqet n warmuden ara d-icebbḥen amḍiq am winna.

  Aql-ik gar wid ur ncennu s waṭas deg yixxamen n ddula. Acimi ɣef tmuɣli-k? 

 Annect-a ur i yi-yecqi aṭas. Zemreɣ ad ak-d-iniɣ bniɣ-as, acku yal yiwen yettnadi ayen yeffɣen fell-as. Yezmer llan wid iwumi ur neɛjib, maca ilaq ad teṭṭfeḍ tamasit-ik. Amedya di Lezzayer tamaneɣt, tura azal n 18 n yiseggasen ur cniɣ dinna. Sawalen-aɣ-d kan yiseqquma n tuddart, tiɣiwanin, tiddukkliwin d yimeɣnasen. Am tikkelt yezrin deg Uweqqas mi yi-d-tessawel tddukkla-nni. Lḥasul akka, akken yella was, ad t-yeks umeksa.

  Awal-ik ɣef unaẓur Iflis? 

 Kamal d aqcic n lɛali, d ameɣnas. Icennu akken ilaq, ixeddem ayen iwumi yezmer. Ɣef waya, yewwi-d ad t-nessebɣes.

  Aṭas i yebɣan ad ẓren d anwa iwumi teqqareḍ « abudali » deg uḍebsi-inek aneggaru? 

 Dagi ad d-iniɣ d ayen yellan deg tiẓri, neɣ deg usugen. Smenyifeɣ ur d-beddreɣ ara isem, acku yezmer ad yelhu i waṭas n yimdanen.

  Acḥal tura ur d-tessuffɣeḍ amaynut? 

 16 n yiseggasen.

  Acimi? 

 Ah teẓriḍ ara, ur iqeddec ara unaẓur n tidet s tsutert. Mačči d tamacint i yella. Llan kra, war ma nebder-iten-id, ad as-tiniḍ xdem-iyi-d tizlit ɣef usentel-a, di ddurt, ad ak-tt-id-yexdem. Maca nekk ttwaliɣ anaẓur n tidet, iqeddec kan ɣef wamek yettḥulfu. Ma ur iḥulfa s tɣawsa, ur tt-id-ixeddem ara. Ihi, dagi kan i yella umgarad.

  D ta kan i ssebba, neɣ ula d akud yekkes-ak-tt? 

 Ala, ala. Deg uḍebsi-a, llant tezlatin azal n 10 n yiseggasen tura segmi tent-xedmeɣ, maca qqiment kan akken. Llant tmaynutin, am tinna « yemma-s d mmi-s », d tejmilt i Muḥend Uyeḥya.

  Deg uḍebsi-a, llant tezlatin d kečč i tent-yuran? 

 Ih, llant.

  Deg yiseɣrez-a, terriḍ tajmilt daɣ i Muḥend Uyeḥya… 

 Ah, ur zmireɣ ara ad t-ttuɣ. Acku d yiwen n umdan ukud xedmeɣ aṭas. Lḥiɣ yid-s, ssneɣ-t, nemxalaḍ mliḥ. Ihi, ur zmireɣ ad qqimeɣ ur t-id-ttadreɣ ara. Muḥend Uyeḥya d yiwen n umdan i yesɛan azal meqqer.

  Acḥal ahat i tecniḍ d isefra n Muḥend Uyeḥya? 

 Ur zmireɣ ad ak-d-iniɣ. Aṭas i yi-d-yeǧǧa. Mazal daɣen, imi yeččur ukufi. Rnu urɛad i d-ffɣen maḍi i uzayez. Ḥaca nekk i ten-yesɛan. Yeǧǧa-yi-d daɣen ammud n yinzan n wazal n 300 n yisebtar. D inzan n teqbaylit i d-yegmer send 1980.

  Mmeslay-aneɣ-d ɣef tezlit-nni   « Iles-iw »… 

 Rǧu, tura ad ak-d-segzuɣ. Tinna, d tamɛayt n Ucili Viktur Xara i necna deg-s. Asefru-nni d akemmel n tezlit « ǧǧet-aɣ abrid ad nɛeddi ».

  Ula di tezlit « Yemma-s d mmi-s », d ameslay ɣef tlelli… 

 Tinna d tamacahut n Ɛli Laymac, i yellan d ameɣnas urmid di tallit n teɣẓint n tmaziɣt di 1949. Yemma-s ad as-teqqar ur ttali s amadaɣ, netta yettarra-as ilaq ad ruḥeɣ.

  Tilelli dima tettuɣal-d di   tezlatin-ik… 

 Aya d taɣawsa iwumi ur nezmir ad nerwel. D ayen yellan deg yidammen. Ur nezmir ad nekkes i yiwen tilelli-s, ma ulac yewwas ad d-yekker ad ak-yini « ay aḥbib mačči d ccɣel ». Mazal ad d-nernu ɣef tlelli (taḍsa).

  Acuɣer asefru n taggara tewwiḍ-t-id s tmenna mačči s ccna? 

 Asefru-nni, ma yehwa-ak, yesmektay-d tafsut n tmanyin. Lliɣ zemreɣ ad t-cnuɣ, maca ferneɣ ad t-id-awiɣ d timenna.

  D acu tesɛiḍ d ismektiyen seg tfaska n Udrar n Fad mi ak-tuɣal tejmilt? 

 Tinna, ad teqqim deg uqerruy, ur zmireɣ ad tt-ttuɣ. Sarameɣ yewwas ad n-uɣaleɣ ɣur-wen. Tafaska-nni, d ayen igerrzen nezzeh.

  Awal i widak i ak-iḥemmlen… 

 Ad d-iniɣ kra n win i yi-iḥemmlen, ḥemmleɣ-t. Yesteqsa-t:

  M. K. 

  
 Yuγal-d unaddal Yanis Soualah γer tmurt s yiwen n warraz n uẓref i d-iḥella deg temlilit tagraγlant n Taekwondo i d-yellan deg La Corée n Wadda. D mmi-s n Tubiret, yessaweḍ azal n 15 n yiseggasen deg leɛmer-is, yefren addal-a n Taekwondo segmi yella d anelmad deg uγerbaz amenzu γer tama n gma-s Manis, i d-iḥellan ula d netta aṭas n warrazen. Timlilit-a i t-yessawḍen almi d La Corée n Wadda, tusa-d mi akken itri-a n Tubiret, yezzi-d i twilayin n tmurt anda i d-yella d alγu&amp;gamma,; syin iruh almi d Maser anda i d-iḥella cciɛa n wureγ. Mi d-yuγal γer tmurt, d aγerbaz Nadjah n Tubiret i as-yerran tajmilt γef wudem i d-yefka i Lezzayer deg tmura tiberraniyin. Mačči kan d aγerbaz-is i t-id-yemmektan, maca ula d taγiwant-is tanaslit, Saharidj, i d-yezgan deg lɛerc n Yimceddalen, terra-as tajmilt s wazal-is ass n ssebt yezrin anda i hedren waṭas n yimdanen i as-yefkan tabγest i wakken ad yeddu ugar γer sdat. Ad d-nesmekti kan, niqal ad yettikki deg talɣuɣa n ddunit deg Perou ach kan ur kkin ara netta akked temdakkelt-is Nihad. Mebɛed mi xedmen tannant i wakken ad ruḥen ɣer Perou akked terbaɛt taɣelnawt u sebblen kra n lweqt deg leqraya-nsen, imḍebbren n terbaɛt-a, ur asen-d heggan ara visa deg lawan. Ayen i ten-yeǧǧan ur ttekkan ara deg talɣuɣa n ddunit. Tedra telɣuɣa-agi n Corée n wadda seg 4 ar 8 deg duǧenmer-agi i deg-i nella u kkint deg-s 72 n tmura.

 M. Smail

  
  <span style="text-decoration: underline;">Isufar</span> 

 – 2 kg n yibawen

 – 2 n tdeggar n ticcert

 – ifelfel aberkan

 – 1 n tɣenjawt n lqahwa n lkemmun

 – 2 n tɣenjawin n lmakla n zzit uzemmur

 -lmelḥ

 <span style="text-decoration: underline;"> Aheggi </span>

 ẓzdet ibawen-nni alamma uɣalen am urekti. Aya, ad d-yili mi ara wwen, uqbel, deg ufuru. Syin ternum-asen zzit uzemmur, leɛqaqer, lmelḥ, ticcert. Rnu-as tiwwin azal n snat n ddqayeq kan. Tzemrem ad sxedmen ibawen-nni akken llan. S tezmert-nwen

  Daya 

  
 I lmend n usmekti s umulli wis 13 n tmenɣiwt n uselway aqbur n Useqqamu aɣerfan n lwilaya n Tizi Uzzu, Mass Rabah Aissat, yettwanɣan deg 12 seg waggur n tubeṛ n useggas 2006, deg lqahwa, sdat n yimddukkal-is ukud yetturar deg taddart-is deg Ɛin Zawya, tuɣal-as yiwet n tejmilt meqqren, sɣur imeɣnasen n ukabar n Terni n yiɣallen nemlayen (FFS), tawacult d yimeddukkal-is. Tella-d tejmilt ass-nni n sed, 12 deg tuber iɛeddan, deg taddart-is deg Ɛin Zawya, dayra n Draa El Mizan, i ibeɛden s 40 n yikulimitren ɣef unẓul n temdint n Tizi Uzzu. Deg tazwara, yella-d usersi n tmeqqunt n yijeǧǧigen ɣef uẓekka n umerḥum, anda teḥḍer twacult n umeɣnas, iɛeggalen n Useqqamu aɣerfan n lwilaya n Tizi-Uzzu, iɛeggalen n Useqqamu aɣerfan n tɣiwant n Ɛin Zawya, imeɣnasen n Ukabar n Tirni n yiɣallen Inemlayen ( FFS) d imeddukkal-is. 

 Deg wawal i as-yettunefken i uselway n Useqqamu aɣerfan n lwilaya n Tizi Uzzu, Mass Youcef Aouchiche, deg tejmilt-agi, yewwi-t-id ɣef umahil n Mass Aissat i yellan d amedya i yimezdaɣ n ugezdu. Aṭas i refdent tsutiwin n yimeɣnasen seg umahil-is, ɣas ma yemmut.  » Dda Rabah d amatar, d ameɣnas amudam. 13 n yiseggasen seld timenɣiwt-ines s yifassen n leɣder, mazal yettmalaɣ abrid yelhan, s tenfut-is meqqren. Yella d amdan lɛali, yettmuddun afus n tallelt i yimdanen n lwilaya”, i yenna Mass Youcef Aouchiche i d-iwekkden i tikkelt-nniden s lebɣi-is ɣef unadi n tegnatin n tmenɣiwt-is. Dima ɣef Leḥsab n uselway n Useqqamu aɣerfan n lwilaya n Tizi Uzzu, ha-t-an yella lebɣi i wakken ad d-tili tukci n yisem n umeɣnas Rabah Aissat i tesnawit n Ɛin Zawiya deg wussan i d-teddun. 

  » Ass-agi, bɣiɣ ad d-ḅerḥeɣ d akken xeddmen yakk ayen iwatan akken ad semmin tasnawit n Ɛin Zawya s yisem n Rabah Aissat, aya, ad d-yili dɣa deg ddurt i d-yetdun. » Dɣa deg useggas n 2017, yella-d lebni n usmektay ɣef ccfaya n umeɣmas deg tɣiwant n Ɛin Zawiya. Rnu ɣef waya, isem n umeɣras n tugdut, yettunefk i temsizzelt n warraz n taddart tazedgant deg ugezdu, i d-yessuter ad-tili ass-mi yella yedder. 

 S kra seg umahil n Rabah Aissat 
 Yella Rabaḥ Aissat, d aselway n Useqqamu aɣerfan n tɣiwant n Ɛin Zawiya seg useggas n 1997 armi d aseggas n 2002. Syin, yettwaffren d aselway n Useqqamu aɣerfan n lwilaya n Tizi Uzzu deg useggas n 2002 anda yettuɛawed i tikkelt-nniḍen deg useggas n 2005. 
  Yettwanɣa ass n, 12 deg waggur n tubeṛ 2006, lewhi n tmeddit, deg waggur n Remḍan, seg yiwet n terbaɛt yettwaselḥen, ɣef tabla n duminu, sdat n yimeddukkal-is ukud yetturar, deg taddart-is. Seg yimir, yezga yessutur ukabar Tirni n yiɣallen inemlayen tasastant ɣef tmenɣiwt tamsertit n umeɣnas-agi n tugdut. 

  Ali Zalouk 

  
 Tettkemmil tddukkla "Oxy-jeunes" deg tɣiwant n Yiderginen, azal n 45 n yikilumiṭren ɣer Usamar n Bgayet, asemres n wahil-ines i d-thegga i useggas-a n 2018.

 Dɣa, i lmend n usenfar « Iderginen Yezdigen », tessuddes-d ussan-a yezrin taẓrigt tis snat n usizdeg d ucebbeḥ deg umkan n 22 n Tnezduɣin, deg tlemmast n Yiderginen. Aqeddic-a n twizi, yella-d s tallelt akked yimsenza d yimezdaɣ n tama-nni. Ad d-nesmekti d akken, seld tigawt-a yelhan, mazal ad d-ḍefrent tiyaḍ, s teqreb, deg tuddar-nniḍen n tɣiwant. S wakka i d-tessekfel tddukkla “Oxy-jeunes“ tiwizi, yiwen seg wansayen yelhan n temɛiwna d tdukkli. Deg teɣzi n wakud i tekka, tella-d tigawt-a n ubraz deg unnecraḥ, tumert d tegmat. Akka, dɣa, ihi tɛedda deg tegnatin igerrzen. Ttwasizdgen yizenqan n urwiḥ, ttwacebbḥent tseddarin (escaliers), ttwaẓẓan ayendin d yijeǧǧigen d ṭṭjur. Am wakken daɣen ttwasersen 6 n yibidunen n yiḥuccan deg lemsaq, i uḍegger n yiguda deg-sen. S umata, yella-d wass s wazal-is i ubaɣur n twennaḍt, d useḥbiber fell-as. Ɣer taggara, tesnemmir tddukkla “Oxy-jeunes“ akk imdanen i yekkin deg ccɣel-a, abeɛda imsenza d yimezdaɣ n temnaḍt-nni i iqedcen seg wul d tayri. Sya ɣer da, tturaǧunt tigawin-nniḍen n tddukkla-a tilemẓit, deg wayyur-a n remḍan.  M. K. 

  
 Ass-nni n, 12 deg yennayer 2018, yella-d yiwen n wahil s wazal-is i lmend n usfugel n unsay n Yennayer akken ad ikcem ussegas amaynut 2968 ɣef Yimaziɣen s umata. Anect-a s ddaw leɛnaya n tɣiwant n Ibudraren, agraw n tsekla Tira Tura n At Yanni, tiddukla tadelsant n Iɣil n Wammas d uɣerbaz alemmas n Ibudraren ƐMARA Racid. Ihi di temlilit-a, yella-d usihar n yidlisen n tmaziɣt i d-xedmen yiferdisen n ugraw n tsekla Tira Tura n At Yanni akked temsikent n yiwen n tguri i d-yettmeslayen ɣef Yennayer i d-yexdem umaṭṭaf wis rebɛa n tmaziɣt. Syin yella-d yiwen usarag ɣef umezruy n Yennayer s ɣur Mass BACUCI Ali anida i d-yessegzi laṣel n unsay-agi si tallit-nni n ugelid Cacnaq mi yennuɣ netta d ugelid aferɛun Ramsis III di tallit 950 n yissegasen uqbel tamasiḥt, yenna-d daɣen amek i d-sfugulen ansay-agi di yal tamnadṭ n tmurt n Lezayer neɣ berra n tmurt. Ɣef 12h, ters-d tanalt, imdanen akk ččan imekli n Yennayer, syin ikemmel wahil s ufraq n warrazen i kraḍ n tnelmadin n uɣerbaz alemmas i d-yufrarin d timenza di temsizelt n tzabut i d-yeḍran di ddurt iɛeddan anida i ttekin 16 n yinelmaden n yiswiren yemgaraden. Di tmeɣra-agi, yella-d aṭas n ccna sɣur icennayen d terbaɛin tidiganin akked yisefra. Di taggara, imdanen akk, ferḥen s leqdic-a, u ssaramen yal assegas ad sfuglen akka. Assegas Ameggaz.

  Dahlal Chanez 

  
 Tettwawexxer tbeddi n uqeyyem n wayla n ucennay ameṛḥum Matoub Lounes, d tin ay ssefran naqal ass n larebɛa deg texxamt n tnefrut n Tizi Uzzu, yernu ad d-tili ass n 7 umbir, ɣef wakken ay aɣ-d-xebbren din. Ssebba n uwexxer-a d aɣabi n yemma-s n “Uɣewwaɣ”, imi ah-tt-an d tamuḍint deg usegnaf, ɣef wakken ay d-tenna Tesbeddit n Matoub Lounes yernu twekked-it-id daɣ tmeṭṭut n umeṛḥum, Nadia Matoub-Barhimi, ay yessutren asemmi n umazzay ara iqeyymen ayla n Matoub Lounes i yettwanɣabn ass n 25 Yunyu 1998. Malika Matoub, weltma-s n Lounes, teḥdeṛ din yernu tenna-d belli nettat d yemma-s, s yisem-nsent d tiwṛitin tinegtiyin n 77% seg wayen ay d-yeǧǧa unaẓur-a, fkant amur-nsent i Tesbeddit n Matoub ay d-yelhan s uḥraz n tkatut n Uɣewwaɣ. Twekked-d Malika Matoub belli aqeyyem-a ad d-iḥaz akk ayla n unaẓur-a ay iwten ɣef timmuzɣa d tugdut, yernu tettekka deg waya tkerrust-nni aydeg yella mi t-nɣan, allalen-nnes n uẓawan…atg.

  
 I tikkelt-nniḍen, yella-d unadi akked tezrawt ɣef yisebtar n Uɣmis n Yimaziɣen i yettilin yal letnayen deg uɣmis La Dépêche de Kabylie.

 Mebɛed akatay n duktura akked waṭas n turagin ɣef tira n tmaziɣt i yettilin deg uɣmis-a, ha-t-an, tikkelt-a, yella-d unadi akked tezrawt ɣef umawal i yettwaseqdacen deg yisebtar n Uɣmis n Yimaziɣen. D Leqdic i xedment snat n tnelmadin n tesdawit n Tubiret, Lacène Tamazight akked Nouri Samia, s usentel « Aglam n tesnulfawalt deg Uɣmis n Yimaziɣen n La dépêche de kabylie ; i lmend n talɣa d unamek’’. Tella-d i lmendad-nsent tselmadt Douik Rzika. Tazrawt, tekcem taɣult n tesnilest imi asentel icudd ɣur-s (Aglam n tesnulfawalt i lmend n talɣa d unamek). Ma d talɣiwin n usnulfu, yeɛna asuddem, asuddes, arwas akked ureṭṭal n wawalen. Ɣef yiswi n umahil, urant-d : Ad nẓer ma yella Aɣmis n Yimaziɣen n La dépêche de Kabylie, yesseqdec tasnulfawalt, d wamek i tt-yesseqdac ? Amek i d-yella usexdem-is, d wacu n talɣiwin tisnulfawalanin yegten deg-s ? Ad nẓer, diɣen, ma yella tasnulfawalt tettwafham sɣur yimeɣriyen. Ad neglem tasnulfawalt yellan deg Uɣmis n Yimaziɣen n La dépêche de Kabylie” ama d isuddimen, isuddisen, arwas akked ureṭṭal i lmend n talɣa d unamek.

  Asteqsi agejdan   akked turdiwin 

 Ma d asteqsi agejdan i ɣef treṣa tezrawt d wa : Ma tella-d tesnulfawalt deg Uɣmis n Yimaziɣen n La dépêche de Kabylie, d wamek i d-yella usexdem-is deg yimagraden? Zyada ɣef usteqsi agejdan, llan sin yisteqsiyen inaddayen-a :  D acu-tent talɣiwin timawalanin yellan deg-s, d wacu n talɣiwin yegten? Amek i d-yella ufham n unamek n yisnulfawalanen ɣer yimsulɣa? Ma dayen yeɛnan turdiwin, ad naf turda tagejdant-agi : Yella-d usexdem n tesnulfawalt deg Uɣmis n Yimaziɣen n La dépêche de Kabylie akked turdiwin tinaddayin-agi : Ahat tasnulfawalt ur d-telli ara s waṭas. Yella-d usmeskel deg usexdem n talɣiwin n tesnulfawalt ama d asuddem, asuddes, arwas akked ureṭṭal. Deg wayen yerzan ammud, gelment-d azal n “437” n yisnulfawalen, i bḍant d lesnaf: Isnulfawalen iḥerfiyen war alɣacen, llan azal n 38, 44%, azal n 9, 61% n yisuddimen, 7, 09% n yisuddisen, 6, 63% d talɣa n urwas, 38, 44% n ureṭṭal. Ɣef waya, nnant-d : ‘’ Nufa-d belli talɣa n wawalen iḥerfiyen tuget s waṭas, imi d tayunin timaynutin. Daɣen, ireṭṭalen d nutni i iṭṭfen amur ameqqran deg wammud. Anect-a yuɣal s usemres n yemsiwal i tutlayin-a n tefransist d taɛrabt. I wakken, daɣen, ad kksen lixṣaṣ n umawal n tmaziɣt. Ma d talɣiwin-a n usuddem, asuddes d urwas, ur gtent ara’’. Acu kan, ɣef wakken i d-nnant tnelmadin-agi, yettili-d wugur n usegzi n tesnulfawalt ɣer kra n yimeɣriyen. Ɣef wakken walant ‘’ Yella-d wugur n tesnulfawalt ɣer yimeɣriyen, imi sɛan aɛewwiq i ufham n unamek, imi d awalen imaynuten ɣur-sen, ladɣa wid ur nelmid ara tamaziɣt’’. Ula d amgarad n unamek n wawalen deg yisegzawalen, yeḍḥa-d d ugur, imi i d-nnant ‘’ Ma d ugur-nniḍen i d-nemmuger, d isegzawalen yegten, imi yal asegzawal yemgarad ɣef wayeḍ deg usegzi n wawalen’’. Ɣef wakken walant temnadiyin-agi, d akken asexdem n yireṭṭalen yekkes amekkan n yisnulfawalen deg Uɣmis, ‘’imi smenyifen asemres n wawalen n tutlayin tiberraniyin, ɣas akken llan s tutlayt n tmaziɣt’’.

  Tiririt ɣef yisteqsiyen 

 Ɣer taggara, ssawḍent tnelmadin-a ad d-rrent ɣef usteqsi agejdan i ɣef tebna tezrawt-a, ufant : ‘’Ineɣmasen di tira n yimagraden-nsen, ssexdamen tasnulfawalt. Anect-agi, yella-d s tarrayin n usileɣ n yisnulfawalen ama d asuddem, asuddes, arwas akked ureṭṭal. Tella-d tesnulfawalt deg Uɣmis n Yimaziɣen n La Dépéche de Kabylie”, s yesnulfawalen yemxallafen, maca ur gten ara. Sxedmen talɣiwin n usuddem, asuddes, arwas akked ureṭṭal. Talɣa yegten seg talɣiwin-a, d talɣa n ureṭṭal seg tutlayin-nniḍen. Deg yisnulfawalen-a, llan wawalen ur ttwafhamen ara ɣer yimsulɣa, llan wiyaḍ ttwafhamen. Ɣer taggara n tezrawt-a, nnant : ‘’Nessaweḍ ɣer yiswi-nteɣ. Nesbeggen-d belli Aɣmis n Yimaziɣen n La Dépêche de Kabylie d aɣmis yessexdamen tasnulfawalt s talɣiwin n usnulfu n tayunin timawalanin timaynutin yemgaraden. Talɣa n ureṭṭal i yegten s waṭas, yeṭṭef aḥric meqqren di tmeslayt n yal ass. Llan yisnulfawalen ifehmen yimeɣriyen, gzan anamek-is, wiyaḍ ur ten-fhimen ara, anect-a, yuɣal ɣer useqqdec-nsen’’. Deg taggara, ad nini, s yisem n Uɣmis n Yimaziɣen n La Dépêche de Kabylie, ayyuz i tnelmadin-agi, nessaram-asent amecwar ɣezzifen deg unadi-nsent akked leqraya-nsent. I usmekti. Aṭas n yiḍrisen i d-ttekksen yiselmaden n tmaziɣt deg Uɣmis n Yimaziɣen i wakken ad ten-sqedcen deg yikayaden neɣ deg temsirin. Ad naf imagraden n Uɣmis-a ula deg yidlisen iɣurbizen. 

  Hocine Moula 

  
 Sdat n tmerna deg leswami n usɣer s wazal n 80% ɣer 90%, tuget n wid yesseqdacen aṭas asafar-agi n usɣer, ladɣa les menuisiers, ḥebsen lxedma deg yisekwan-nsen deg tɣiwant n At Zmenzar, taɣiwant i d-yezgan deg wunzul n temdint n Tizi-Uzzu, i ibeɛden s wazal n 11 n yikilumitren ɣef tlemmast n temdint, dayen i aɣ-d-wekkden kra n yimɛelmen n yisekwan. Taɣiwant n At Zmenzer yasɛan ugar n 100 n yisakwan (ateliers) i d-ixelqen aṭas n yimukan n lexadma deg temḍiqt- agi, seld n tmerna deg leswami n usafer agejdan n usɣer, tufa-d iman-is gar ẓzebra d ufḍis, imi deg waguren-agi iɛdan aṭas gar- asen i iɣelqen isakwan-nsen. Aya, iḥuza ula d ixeddameni d-yufan iman- nsen mebla lxedma. Dayen iḥuzan, diɣ, imezdaɣ s sebba n tmerna deg yal taɣawsa yettwaxedmen s usɣer, dɣa summa n lkadra n ṭṭaq yellan yeswa deg tazwara n useggas 4500 DA, ass-a yewweḍ ɣer 8500 DA, timerna n usɣer yella s wazal muqqren, dɣa asɣer yellan 8000 DA i M3 yuɣal la yettnuz s 15000 DA i M3. Tlul-d taluf-agi seld leblan ddmen yimeḍbbren n tmurt n Lezzayer yeɛnan aneḥbus ɣef umaktar n wazal n 1000 n yisufar i d-tettawi tmurt seg tmura n lbara-ni, aya dayen iɛeggben aṭas n yiḥricen deg tdamsa n tmurt n Lezzayer. 

  A. Z. 

  
 Tettheggi iman-is tesdawit Mulud Mɛemmeri n Tizi Uzzu i usuddes n yiwet n temlilit tussnant tagraɣlant, ɣef ccna aqbayli d umaziɣ, ara yeddun ɣef teɣzi n tlata wussan. 

 Tettuɛeggin ad yili usiher-a deg taggara n waggur duǧember yezrin, aca kan ur tessaweḍ ara tesdawit, dɣa suẓzent ɣer sdat. Yetturaǧu ad tebdu s wudem unṣib temlilit-agi ass 11 meɣres 2019, ad tessali seldazekka-in 13 deg waggur n meɣres i d-iteddun. D tazeqqa n yisaragen n tesdawit Ḥesnawa ideg ara d-tili temlilit-agi tameqqrant ara yilin d tajmilt i ccna d yinaẓuren merra n ugdud amaziɣ. 

 D timlilit tussnant ara d-yawin awal ɣef ddeqs n yisental di taɣulin yemgaraden, gar-asent: Tasnilest, tasekla d tsugent, amezruy d yidles, tudyizt, tasusyulujit d tunṭrupulujit…atg. Yal amsireg ara d-ixedmen taywelt, ad isexdem kra n tarrayt d taɣult gar taɣulin-agi i d-nebder yakan, i wakken ad d-imel amek i tt-iwala deg uḥric n ccna amaziɣ s umata, ɣef wakken i t-id-tenna Massa Hassina Kherdousi, i yellan d taselway n teseqqamut tussnant n temlilit-a. 

 Imi d timlilit tagraɣlant, yetturaǧu ad d-ilin waṭas n yisaragen sɣur yimussnawen d yiprufisuren akked udukturen n tesdawiyin n tmurt n Tmazɣa (Lezzayer, Tunes d Lmerruk), ɣer tama n tmura tibarraniyin, yecban Fransa, Ṭelyan…atg. Ad d-ilin yisaragen s tutlayt n tmaziɣt sɣur imnadiyen n tesdawiyin-a: Bgayet, Tizi Uzzu d Tubiret, ad ilin daɣen yisaragen-nniḍen s tutlayt n taɛrabt, s tefransist. Am wakken daɣen i yezmer lḥal ad ilint kra ula s teglizit, ɣef wakken i d-tberreḥ yis-s Massa Kherdousi.

 Iswi n temlilit-a tagraɣlant 
 Ma ɣef yiswi n temlilit-agi, tenna-d tselway n tesqamut tussnant, Massa Kherdouci: “ Tamezwarut, ɛerḍeɣ ad nnaleɣ merra iḥricen yerzan ccna amaziɣ, imi tizlit d tumant timettit terza akk imdanen. Dɣa bɣiɣ yal yiwen ad imeslay fell-as ɛlaḥsab n taɣult-is. Tis snat, d asissen (askan) n yidles amaziɣ i umaḍal merra, ulamma yettwassen yakan, maca nekni nebɣa ad as-nernu. Annect-agi, ad yili s ubrid n ccna d tẓuri i yellan d lemri n yidles d tmagit n ugdud”. 

 Tkemmel tenna-d: “Yal amdan, ad yefhem ccna-nneɣ n leqbayel neɣ n yimaziɣen s umata, s ubrid n yal taɣult d yal tarrayt. Tis kraḍet, nebɣa ad d-nbeggen belli ccna amaziɣ yesɛa tulmisin n ccna amaḍlan, daɣen i wakken ad nseḥbiber fell-as”. Am wakken daɣen i d-tberreḥ s waya: “Nessaram ad as-nefk afud iwatan i ccna-agi-nneɣ i wakken ad yaẓ u ad yeddu ɣer sdat”. Ɣer taggara, tenna-d: “Am wakken neẓra, tutlayt n uɣref amaziɣ, tettwaṭṭef neɣ tettwaseḥbiber s ccna…”.

 Acu yetturaǧun deg temlilit-agi? 
 Yetturaǧu seg temlilt-a tagraɣlant ɣef ccna amaziɣ, iḍrisen ara d-yilin deg teywalin dayen ara d-yawin amaynut i ccna-agi amaziɣ, yerna ara t-id-yessifriren gar ccnawi wiyaḍ. Am wakken daɣen yettuɛeggen usizreg n yisaragen-agi n temlilit-agi deg yiwet n tesɣunt ara d-yilin i lmend n wannect-a. “Nessaram ad tɛeddi deg tegnatin igerrzen temlilit-agi, nessaram daɣen ad teɛǧeb kra win ara d-yerzun ɣur-s”, s tenfalit-agi i tessuli Massa Kherdouci awal-is.

<p style="text-align:right">  Adaoun Abdelghani 

  
 Ahat ɣur merra inehharen n waɣir n Bgayet, amḍiq akk i ttkukrun i tenhert d abrid n ufalu n Xerraṭa deg ubrid aɣelnaw wis 9, i d-yezgan gar temdint-a i d-nebder d Lberj n Mira, taɣiwant n Tsexriwt. Ula d asiwel, fkan-as seg waṭas-aya tiɣri n « Afalu n lmut ». Aya, imi yal mi ara tkecmeḍ s ukerrus deg-s, mačči d amihi (danger) kan, neɣ sin, i ak-yeṭṭafaren deg teɣzi n wazal n 7 n yikilumitren i ixeddem. D timrawin dɣa n yimdanen i yettmettaten din yal aseggas, seg wayendin d isehwa n tikli i n-iḍerrun. Daymi kkren yinesdabuyen idiganen sqelɛen asenfar n ussuseɛ d ureqqeɛ n ubrid n Ɛecba, i wakken ad yili d asellak i usenqes seg umxudneq d yisehwa ineqqen i d-yettilin deg ufalu-a aqbur, i yettwabnan deg yiseggasen n 1980. Iseggasen-a ineggura, tqeddec dinna tkebbanit taṭurkit akked ETRHB Heddad i t-yeṭṭfen, armi dayen thegga yiwen n uḥric seg-s, i yettwaldin ass 1 n yulyu yezrin. Deffir waya, ɣef wawal n yinehharen s timmad-nsen, yettban-d zun yenqes am acemma uḥras deg ufalu-a, abeɛda deg umezwaru-nni mi ara d-taseḍ si Xerraṭa ɣer Lberj n Mira. Imi winna ar tura, seqdacen-t ala wid i d-yettasen si Xerraṭa. Wamma wid yettruḥun si Lberj n Mira, yal mi ara kfun afalu wis sin, ad zegren dindin ɣer ubrid amaynut n Ɛecba, i d-gant tkebbaniyin-a i d-nebder. « Ɣas mazal ur yenqis ara umihi deg wayen yeɛnan isehwa, maca xersum yekfa ddiq deg yiwen n ufalu. Nettraǧu kan ad yekkes merra usenfar n ussuseɛ n ubrid n Ɛecba akken ad tserreḥ tikli s tidet », i d-yenna yiwen n unehhar seg usamar n Bgayet. Ayen yehwan i yinehharen deg ufalu amaynut, d mi yella yiwen n yizirig n tikli deg-s, meḥsub ala wid yettalin i t-yessemrasen, rnu tnuḥ xilla tafat deg-s, ad as-tiniḍ deg wass i telliḍ.

  M. K. 

  
 Ilul Rachid Alliche ass n 7 yebrir 1953, deg taddart n Taguemount Azouz yetabaɛen ɣer tɣiwant n Ait Mahmoud deg Ath Douala. Yelmed deg yiɣerbazen n Tizi Uzzu, syin akkin yewwi-d agerdas DES n tfizikt seg tesdawit n Lezzayer. Iruḥ ɣer tmurt n Fransa, ikemmel dinna almud-ines di tsekla, dɣa yewwi-d agerdas n DEUG n tsekla, seg tesdawit n Lyon n tmurt n Fransa. Tin ɣur-s, yuɣal yesɣer dinna tasekla deg tesdawit-agi aṭas n yiseggasen. Ur d as-tettunfek ara tegnit i wakken ad yelmed tutlayt n tyemmat akken ilaq lḥal, deg yiɣerbazen d tesdawit n tmurt, maca yeɣra i yiman-is ɣer tama n wayen i d-yelmed ɣer uselmad amezwaru n tamziɣt Mouloud Mammeri. Rnu ɣer lebɣi-ines i tmeslayt-is tanaṣlit taqbaylit, d ayen i t-yeǧǧan ad yaru s teqbaylit sin wungalen s wazal-nsen. Amezwaru d “Asfel”, i yura deg useggas n 1981, aseggas kan mbeɛd Tafsut n yimaziɣen 20 yebrir 1980. Xemmsa n yiseggasen kan ɣer sdat, dɣa deg useggas n 1986, yerna yessuffeɣ-d ungal-is wis sin “Faffa”. Yettuneḥsab Rachid Alliche, d aneggal wis sin s tmaziɣt seld Belaid Ait Ali, yuran “Lwali budrar”. Yettuneḥsab daɣen d ameɣnas n tutlayt tamaziɣt, imi deg lawan ideg tettwagdel tmaziɣt deg tmurt n Lezzayer, Mass Alliche, mačči kan yettmeslay-itt neɣ yettaru-tt i yiman-is, maca yessuffeɣ-d sin wungalen s tmaziɣt. Yennuɣ ɣef yidles d tutlayt tamaziɣt, ɣer tama n wayetma-s seg useggas n 1970 armi d asmi yemmut. Yefka-as-d i tsekla tamaziɣt udem-nniḍen, mbeɛd mi tella d timawit, tuɣal tedda deg ubrid n tira. Yexdem daɣen d aneɣmas deg rradyu tis snat, anida i d-yettawi tidwilin i warrac imecṭaḥ ladɣa wid ur nessin ara ad ɣren. Yufa-tt d tagnit i wakken ad ikemmel amennuɣ-is s wawal ɣef yidles amaziɣ s umata. Ma nger tiṭ ɣef wayen yettwaxdamen fell-as, ad naf drus maḍi imi netta aṭas i d-yefka i tsekla tamaziɣt s wuzig d tutlayt tamaziɣt s umata. Aṭas n tezrawin tisdawanin yettwaxdamen ɣef wungalen-is, d wayen i d-yeǧǧa. Deg useggas n 2014, tisebdit takanadit n tamaziɣt, tesnulfa-d arraz n Rachid Alliche i wungal ifazzen. Am wakken daɣen i d as-tettuɣal tejmilt deg tɣiwant-is si teswiɛt ɣer tayeḍ. Yewweḍ leɛfu Rebbi ass n 18 meɣres 2008 deg Lezzayer tamaneɣt, di leɛmer-is 55 n yiseggasen kan. Ass-nni lḥed iɛeddan i wweḍen 10 n yiseggasen ɣef tmettant-is, ulamma yemmut maca leqdic-is mazal-it yedder, ulac win ara d-imeslayen ɣef wungal amaziɣ ma ur d-yeddi ara yisem-is. Ɣer taggara, am wakken qqaren: “Ulamma yeǧǧa-aɣ, yeǧǧa-aɣ-d”. 

  A. A. 

  
 Ma yella deg tudrin ur d-ttafen ara yimezdaɣ uguren akken ad d-sɛeddin ɣef tezmert-nsen, deg temdinin tigejdanin, am Bgayet d Uqbu, iban-d waya d aɣilif ameqqran, tallit-a taneggarut abeɛda. Ugar n tuɛert akken ad tafeḍ amsujji i yebɣa wul, yettili-d waṭas n lḥers d uraǧu deg tzeɣwa, send ad d-taweḍ i yiwen nnuba. « Ma yella ur teẓwireḍ, ur tezmireḍ ara ad d-tesɛeddiḍ si Bgayet, ad tawḍeḍ di lawan s axxam-ik. Aɣilif mačči d tebɛed n umkan, meɛna d araǧu iḍulen send ad d-taweḍ nnuba ». I d-yenna yiwen n urgaz seg usamar n Bgayet. Ɣef tmuɣli tamatut n medden, ur icudd ara kan waya ɣer lexsas n yimsujjiyen imazzagen akka tura, maca daɣen icudd ula ɣer umḍan n yimuḍan i yettziden, irennu. Imi umuɣ n wid ara yesɛeddin, yal tikkelt yeččaray, yettfiḍ. Ayen yerran ahat araǧu d taɛkemt i yimuḍan deg tzeɣwa n yimsujjiyen, d imi uqan wid i d-yesrusuyen kra i yimsaɣen-nsen deg wacu ara ceɣben, ur ttḥulfayen s taẓayt n wakud yettɛeddin. « Werǧin kecmeɣ i tzeqqa n ṭṭbib, ad afeɣ rsen-d yidlisen i tɣuri. Akken meqqar, yezmer yiwen ad yenɣ akud-is deg wayen yelhan, wala ma yeqqim yettgani s uttqelleq ». D awal n yiwet n teḥdayt. Ahat aɣbel-a n ugani, mazal ur d-terri tuget ddhen ɣur-s. Wamma tili deg yal tazeqqa n umsujji, ad yaf walbaɛḍ kra ad t-yeg deg wakud-nni, d taɣuri neɣ d kra-nniḍen, alamma tuɣal d tannumi deg yal taddart.

  M. K. 

  
 Yir tudert, d ammud n yisefra n umedyaz Cherif Lasheb i d-yeffɣen, agguren yezrin, ɣer tezrigin Tamagit. Deg udlis-a n 64 n yisefra, yennul umeskar, deg-s, qrib akk isental i icudden ɣer tmetti, yecban tawennadt, tasertit, tameṭṭut, uguren n tmetti, temɣer, tayri d wayen-nniḍen i t-iceɣben netta s timmad-is neɣ i iḥuzan imdanen-nniḍen imi ɣef wakken i d-tenna, yelli-s, Laeticia, deg tezwert i as-texdem i wammud-a. 

 « Yir tudert, mačči d ayen kan i yesɛedda netta, maca yewwi-d isefra ɣef wayen ttidiren wiyaḍ am ssekran, tidderwect, amɣar, taqendurt…atg ». Mi ara iɣer yiwen isefra n Cherif Lasheb, ad as-d-iban later n jida-s i yuɣen aẓar deg wallaɣ-is. Jida-s i yellan tettawi-d isefra ɣef wuguren n tmetti, tibuɣarin deg tmeɣriwin akked yisefra n lemdeḥ deg lǧanazat. 

 Akka ara naf awal n sswab, yufrar-d s waṭas deg yisefra n umedyaz akked yiwellihen yeqqnen ɣer ddin s umata, xas ulamma llant, yakan, kra n tektiwin i yeǧǧa wakud, yecban tamuɣli-s ɣef tmeṭṭut n tura d wayen-nniḍen. Acu kan, ad yeqqim waya d rray-is akked tmuɣli-s netta. Gar yisefra i d-yessizreg, imi aṭas i as-mazal, ɣef wakken i t-id-yenna, ad d-nebder Lxir, Axxam, A gma, A ssaɛd-iw, Arruḥ ajqayan, Lexdeɛ, Taggara n umcum, Beddeɣ di ttewḥid, Ibeddel zzman…atg. Ilul Cherif Lasheb deg useggas n 1973 deg Tala Xlil, taɣiwant n At Dwala. Zyada ɣef wammud-agi n yisefra, yebda la yesuddus tizlatin. Am wakken yessuli, yakan, yiwet n tmezgunt. Yettnuz udlis s 250 DA, ɣur-s 120 n yisebtar. Taɣuri igerrzen.

<p style="text-align:right">  H. M. 

  
 Mi ara leqḍen azemmur zik, yettεedday-d γef sin n yiberdan, mgaraden, γer wanda leḥḥun : Afares n zzit s yiγallen i xeddment tlawin deg uxxam akked ufares anḍayan i xeddmen yirgazen. 

 Asmi ur d-leqqḍen ara aṭas n uzemmur, zemrent ad t-zḍent tlawin deg yixxamen-nsent, akka i as-tḍerru i uzemmur-nni i d-yewwin ad yettwakkes d azegzaw, acku ur yeṭṭif ara amḍiq lεali deg useklu yerna tcaḍ tili fell-as, neγ yella deg yimeḍqan d igrawiyen, wagi qqaren-as “Azemmur azebli”. Ma d iiεeqqayen n uzemmur i iruḥen ad kemcen, fγen-ten waman, wigi ttaken-d zzit εzizet mliḥ, qqaren-as “Zzit n uberray”. Ihi, ẓẓadent tlawin azemmur-a akkit deg yixxamen-nsent ; ha-ten-an ttawilat i sexdament : Tissirt n ublaḍ (abray), i wakken ad yettwanγed uzemmur-nni; axmuj i usired (lberka); axmuj-nniḍen (aḥaḍun) din i d-jemεent zzit n uberray. Zzit ttezzrent-t s leḥmu.

 Deg temnaḍt n Yiflisen (Lacoste-Dujardin 1982), azemmur i d-yetteγlayen, ttejmaεent-t-id, sewwayent-t s waman neγ s urɣu, umbeεed fessrent-t s ufella n yiferrugen i yiṭij deg wass i wakken ad yekkiw. Jemεent-t-id deg yiḍ, rennunt fell-as isγaren n yisekla. Tasemrest-a, mazal-itt ar ass-a teqqim deg waṭas n tudrin deg lεerc n Ayt Σebbas (Iγil Σli), asmi ara yekkaw, iεeqqayen-nni n uzemmur, ttawint-ten γer uberray (tissirt d uṭγaγ). 

 Ibeεbayen-nni, ttaǧǧant-ten din, ma d arekti n yiεeqqayen-nni, ttawint-t srusayent-t sdat n lberka, d axmuj n usizdeg, sbedden-t s yiblaḍen, wa sdat n wa, ṭṭfen-ten s temcent n wakal am win i ixeddmen deg lqaε n uberray. lqay s 60 n yisantimitren. Iεeqqayen i yuγalen d arekti, senγadent-ten, rennunt-asen kra n waman deg teswiεet γer tayeḍ. Imir-n ihi i d-tetteffeγ zzit ; ayen i d-yeqqimen d arekti ad t-awint s uḥellab (d tacmuxt d tameqqrant temmug s wakal) γer ukessar, ddaw n unnar, anda yella uḥaḍun (aḥḍun), d axmuj n usizdeg immug am lberka. Ttkemmilent, sexlaḍent, rnu εerkent i urekti-nni zzit akked waman s umehraz. S kra kra, zzit-nni tettali-d umbeεed ttawint-tt γer uxxam i wakken ad tt-zzrent s leḥmu (Lacoste-Dujardin 2008. Sb : 47/48).
  GM: (Aḍris-a mazal ur ifuk ara, nekkes-as kra)
  Jean-Pierre Laporte Olivier (la culture de l’olivier, de l’antiquité à la Kabylie contemporaine) Sb : 5739/ 5740/ 5741.
   Tasuqqilt sɣur Hamitouche Abdennour 

  
 Ass-nni n letnayen yezrin, i d as-tuɣal tejmilt i yiwen gar yijga n tsekla tamaziɣt, wagi d aneggal amezwaru s tmaziɣt Rachid Alliche. Yella-d usmekti n umulli wis 11 n tmettant-is, s yiwet n tejmilt i d as-yuɣalen sɣur yimezdaɣ n taddart-is Taguemount Azouz. Yella-d deg-s, usersi n tmeqqunt n yijeǧǧigen d ibeddi n ddqiqa n tsussmi. Tella-d tejmilt-agi s tilin n yiɛeggalen n twacult Alliche d yigensasen n tesbeddit Maoub Lounes akked yiɛeggalen n tddukkla Mouloud Feraoun. Am wakken daɣen, i d-tella tegnit n tnagiyin, ideg i d-mmeslayen yiɛeggalen n twacult-is akked wid akk i t-yessnen. Ula d uletma-s n tasa, tefka-d ayen din d iktayen, i d tt-icerken d gma-s, yerna i mazal reṣṣan deg wallaɣ-is mebɛed 11 n yiseggasen segmi medlent wallen-is. Llan diɣ wid i d-yemmeslayen ɣef tudert d yimuhal n umeɣnas yefkan tudert-is d asfel i tmentilt tamaziɣt. Ulamma tuɣal-as tejmilt-agi, maca netta yuklal ugar n waya, i lmend n wayen i d-yefka i tsekla tamaziɣt.
  Arraz n wungal Rachid Alliche d tezrawin ɣef leqdic-is
  Ma nger tiṭ ɣef wayen yettwaxdamen fell-as, ad naf drus, imi netta aṭas i d-yefka i tsekla tamaziɣt s wuzig d tutlayt tamaziɣt s umata. Aṭas n tezrawin tisdawanin i yettwaxdamen ɣef wungalen-is, d wayen i d-yeǧǧa. Ama deg tesdawit n Tizi Uzzu neɣ deg tin n Bgayet neɣ ɛad deg tinna n Tubiret. Yal tazrawt, anwa ungal i textar ad texdem fell-as tasleḍt, yal wa daɣen acu n usentel i yettnadi deg-sen. Deg useggas n 2014 d tasawent, tesnulfa-d tesbeddit takanaddit n tamaziɣt “Tiregwa” arraz n Rachid Alliche i wungal ifazzen s tutlayt n tmaziɣt. Yal aseggas, ttifriren-d deg-s 3 n warrazen i ttawin yineggalen n tutlayt taqbaylit. Ma d iswi n warraz-agi, si tama d tajmilt i uneggal-agi amezwaru n tmaziɣt, si tama-nniḍen d asebɣes n yineggalen s tmaziɣt.

  Tudert-is d yimuhal-is 
  Ilul Rachid Alliche, ass n sa (sebɛa) di yebrir 1953, di taddart n Taguemount Azouz , yetabaɛen ɣer tɣiwant n Ait Mahmoud deg Ath Douala. Yelmed deg yiɣerbazen n Tizi Uzzu, syin akkin yewwi-d agerdas “DES” n tfizikt seg tesdawit n Lezzayer. Iruḥ ɣer tmurt n Fransa, ikemmel dinna almud-ines di tsekla, dɣa yewwi-d agerdas n “DEUG” n tsekla, seg tesdawit n Lyon n tmurt n Fransa. Tin ɣur-s, yuɣal d aselmad, yessɣer dinna tasekla deg tesdawit-agi aṭas n yiseggasen. Ur d as-tettunfek ara tegnit i wakken ad yelmed tutlayt n tyemmat akken ilaq lḥal, deg yiɣerbazen d tesdawit n tmurt, maca yeɣra i yiman-is ɣer tama n wayen i d-yelmed ɣer uselmad amezwaru n tamziɣt Mouloud Mammeri. Rnu ɣer lebɣi-ines i tmeslayt-is tanaṣlit taqbaylit, d ayen i t-yeǧǧan ad yaru s teqbaylit sin wungalen s wazal-nsen. Amezwaru d “Asfel”, i yura deg useggas n 1981, aseggas kan mebɛed tafsut yimaziɣen n 20 yebrir 1980. Xemmsa n yiseggasen kan ɣer sdat, dɣa deg useggas n 1986, yerna yessuffeɣ-d ungal-is wis sin “Faffa”. Yettuneḥsab Rachid Alliche d aneggal amezwaru s tmaziɣt, d ameɣnas n tutlayt tamaziɣt, imi deg lawan ideg tettwagdel tmaziɣt deg tmurt n Lezzayer Mass Alliche, mačči kan yettmeslay-itt neɣ yettaru-tt i yiman-is, maca yessuffeɣ-d sin wungalen s tmaziɣt. Yennuɣ ɣef yidles d tutlayt tamaziɣt, ɣer tama n wayetma-as seg useggas n 1970 armi d asmi yemmut. Yexdem daɣen d aneɣmas deg rradyu tis snat, anida i d-yettawi tidwilin i warrac imecṭaḥ ladɣa wid ur nessin ara ad ɣren. Yufa-tt d tagnit i wakken ad ikemmel amennuɣ-is s wawal ɣef yidles amaziɣ s umata. Am wakken daɣen i d-igmer aṭas n yiḍrisen n tmedyazt n tmeṭṭut, asmi akken iqeddec akked tseddut “ONDA” n tmurt n Lezzayer. Yewweḍ leɛfu Ṛebbi ass n 18 meɣres 2008 deg Lezzayer Tamaneɣt, di leɛmer-is 55 n yiseggasen kan. Ulamma ɛeddanan 11 n yiseggasen ɣef tmettant-is, maca, leqdic-is mazal-it yedder, ulac win ara d-yemmeslayen ɣef wungal amaziɣ ma ur d-yeddi ara yisem-is. Ɣer taggara, am wakken qqaren: “Ulamma yeǧǧa-aɣ, yeǧǧa-aɣ-d”, ihi xas sgunfu di talwit, teǧǧiḍ-d deffir-k agerruj i tsutwin i d-iteddun.  A. A 

  
  Aḥric 1u 

 
 Tella yiwet teẓgi n ṭṭlam s ddaw taddart n At Weεban, win ara tt-ikecmen deg uzal qayli, ad teccirew yakk ṣṣura-s, ad iḥulfu s ucebbub-is yuli deg yigenni seg rrebrab tessekcam s ulawen. Dda Mira bu yisγaren, tameṭṭut-is Miγisa d warraw-nsen Ḥmiṭuc d Duduc, zedγen deg tlemmast-is. Dda Mira, yettarra-tt ḥala i unegzum n yisγaren, maca amzun ulac d acu yettsami deg-sen. Seg wakken temcubbak akk teẓgi n ṭṭlam, am wakken yal afurk yellan deg-s, yesni γer wayeḍ. Tawacult-agi n Dda Mira bu-yisγaren, d taẓawalit almi d ayen. Iεeggalen-is, ur lḥiqen ara yakk iman-nsen ; ula d aγrum aḥefrur ur teṛwin ara. Yiwen wass gar wussan, akken i d-tewweḍ tmeddit, yeẓẓel dda Mira bu-yisγaren deg teγmert, yeṭṭef aqerruy-is yesnuzgum. Yuγal yenna-as i tmeṭṭut-is: ‘’Amek ara nekkes tura laẓ i warrac-agi? Nekni s timmad-nneγ a-t-a yeṭṭeḍ-itt mmi-s, ur d-yegri kra n weεwin i swayes ara nemmager ussan, xerṣum ad nessebded tigecrar-nneγ”. Terra-as-d awal tmeṭṭut, tenna-as: ‘’Teẓriḍ amek ! Tegra-d kan ad neglu yis-sen azekka s alqaε n teẓgi, ad ten-nessiweḍ ḥala ma d anida ur as-ttafen ara yakk ixef-is i tuγalin. Yal yiwen deg-sen ad as-nekmes tiḥdert n uγrum s afus-is, mi tennesseγfel kan akken ur ttfaqen ara, ad asen-neğğ aḍu γer deffir’’. Dda Mira bu yisγaren: ‘’Ala a tameṭṭut, wagi d yir ttawil, ur zmireγ ara ad sseγreγ tasa-w fell-asen. Amek akka ad n-ğğeγ arraw-iw deg welqaε n teẓgi, nekk ad d-uγaleγ s axxam?’’. Miγisa: ‘’A ziγ kečč d timint ay axessar-iw! Ihi anef-as akka, ad d-terzu tmettant, ad d-taf meqqar d acu ad teddem, ihi ad aγ-terfed deg ukkuẓ (4) yid-neγ γef yiwet tikkelt. Yelha wakka? Yeffeγ fell-ak wayagi?’’. Dda Mira bu yisγaren, yeεfes γef wul-is, iwufeq-itt. Ḥmiṭuc d Duduc seg wakken ur ten-yeğği ara laẓ ad ṭṭsen, slan-d akk i ugejdur-nni yettrağun tiqerray-nsen timeγdurin…  tettkemmil 

  Seg Kabyle.com 

  
 Akken i d-nenna deg yisallen iɛeddan, yekcem unezgum d tteeqlaq imezdaɣ n temnaḍt n Ayt Smaɛel ɣef waddad n tegnawt i d-ixedmen lḥamu, taɣart akked temḍerrit deg tsemhuyt n tegrest yezrin.

 Maca, segmi i d-teldi tefsut tiwwura-ines s kra n wussan, yebda yettbeddil lḥal, simmal tesseɣlab tesmeḍ ɣef lḥamu aqesḥan, armi I d-tebrez amkan-is deg ugama i yellan qrib ad ibeddel akk tugna s fad i t-yeṭṭfen. Dɣa deg wayyur n meɣres iɛeddan, ladɣa deg wussan-is ineggura, aṭas n yigeffuren d yideflawen i d-yewwten ɣef tmurt. Yeswa wakal, swant tebḥirin d ṭṭjur. Swan yimɣan, rwan aman i ten-ixussen seg wacḥal-aya. D ayen i d-yeslalen tumert i wid merra i yellan ttkukrun ussan i d-iteddun, ttuggaden yir igemmaḍ swayes zemren ad d-glun. D acu kan, lehwa i d-yeɣlin s waṭas, tga-d kra n temḍerrit deg temnaḍin yemgaraden, gar-asent tin n Ayt Smaɛel i ibeɛden s wazal n 70 n yikilumitren ɣef waɣir n Bgayet. Aya seld ayen yeḍran ɣef tmentilt n yiɣeẓran d tregwa i yeččuren armi i d-feggḍen, d iḥemmalen i yewwin kra n yiberdan, rwin tibḥirin, swaɣen ayen yettwaẓẓan deg-sent. Am yilel i teqqel lqaɛa s waman i tt-yessarden seg yiwet n tama, i tt-yeswesxen seg tama-nniḍen, imi truḥ d idigan. Iḥemmalen-nni, szeɛfen nezzeh imezdaɣ n taddart n Ayt Smaɛel imi ẓran mačči d igenni i yeccḍen mi i d-yebra i waman s ccyaḍa, maca d astehzi n tɣiwant i yekkin s umur ameqqran deg tuffɣa-nsen seg yiɣeẓran d tregwa i yemmuggen i ujmaɛ. Ladɣa imi acḥal d akud tura, segmi yekker umeslay fell-asen, yella deg wahil ad asen-yettwakkas tikwal uhicur, ad d-ttwassizdagen akken ad yili deg-sen listaɛ, wannag ar ass-a urɛad gren deg ccɣel-nsen.

  Kaissa Khalifi 

  
 Tuḍen tezmert n umaḍal, aṭṭan ur as-zmiren imejjayen tḥuza-ten ula ad nutni, dɣa d aṭṭan amenṭaḍ ur yesεi ddwa, maca la amejjay la amdawi, nezmer-as ala s ukman deg yixxamen. Axeddim yeḥbes yeḥbes yal taɣawsa di dunnit yefka-yas amur-is. yessers-as-d amur-is deg ukman, yeḥbes lbabuṛat timesrifin, timacinin n tmerrit, luzinat, dabex n uḍar…..atg, d wayen iḥemmlen akk lɣaci, yal taɣawsa, tikuryas……atg ). Yeṣṣaweḍ yenɣa amerkanti, agellil, yegla s yineɣlafen, d tmeṭṭut, agrud, ilemẓi….atg, Yefka tawaɣit i yimɣaren, tamurt tuɣal ad as-tiniḍ d tallit-nni n nissan ( di tallit-a ur yezmir yiwen ad yečč isekla ulayɣar ad qqaren….). Taswiɛt ur telli am tin i iεeddan, tenbeddal daɣen mačči am tin n yiḍelli, agdud yefqeε yerna yeččeḥ ɣef udabu mačči d kra. Acḥal yessaram ad i as-d-yefk afus n tallelt i wakken ad ibeddel taswiεt. Agdud, ur yeqqin ifassen-is, ur yeǧǧi tama neɣ abrid, iεedda-ten yakk, macca adabu, yerra awal-is ɣer deffir n umeẓẓuɣ-is akken i d-qqaren At zik “Nekk qqazeɣ aẓekka n baba-s, netta irewwel-iyi s ugelzim”. Inzi yenna: “Afus-is deg ufus-inu, leεyaḍ-is yewweḍ agemmaḍ”. Adabu, ur yemḥaḥad wul-is, iεemmed i twaɣit yal taswiɛt ad yessuffeɣ ulɣu ad yernu kra n wussan n ukman, agdud teɛṛeq-as teswiɛt, yerwi wallaɣ-is, yerwi mačči d kra. Ddɣel yewweḍ-d ɣer yimnaṛen, taxriḍt n yimdanen, tekfa. Tban-d ɣef uqadum-is, agdud ijab-d ussan am dkir ɣer wuzzal, terwi fell-as, tura ha-t-an yettraǧu melmi ara d-yali wass, ad yecreq yiṭij n tudert, ad tbin tafat, yal yiwen ad yuɣal ɣer umekkan-is, ad yejji udeddic uqbel ad ifat lawan. Ad yeqcer, ad nuɣal sani i d-nekka, azeǧǧig n usirem ad yettriḥ deg yal tama n tmurt n tmazɣa s umennuɣ n talwit.
  Daoued Mekhous .

  
 Am yal aseggas mi ara d-yaweḍ Yennayer, ttheggint-d tddukkliwin ahilen s wayes ara d-smektint tafaska-agi n yixef useggas n yimaziɣen. D ansay n usmekti n umezruy d laṣel i tsuta i d-yettnekkaren. Ihi, ula d Tiddukkla tadelsant “Imnar n tdukli” n tɣiwant n At Ɛissa Mimun, ur tezgil ara tafaska-agi imi i d-sewwjed yiwen n wahil i yesɛan assaɣ akked yixef n useggas n yimaziɣen. Tasebḥit n wass n Yennayer, kkren yiɛggalen n tddukkla, ssersen tameqqunt n yizeǧǧigen ɣef temḍelt n yiwen n umeɣras d umeɣnas ameqqran i d-yefkan aṭas i yidles amaziɣ, wagi d Muḥend Aɛrab Bessaɛud. 

 Am yal tikkelt di yennayer, llant-d temsikniyin n wallalen yemxallafen am uẓeṭṭa, tiqendyar n leqbayel, tiwlafin i yerzan ɣer yennayer d umezruy-is. Syin akkin, xedmen yigerdan n temnaḍt-a yiwen n Karnaval s yiselsa iqburen n yimaziɣen. Am wakken i d-thegga tddukkla Imnar n tdukli yiwet n tzeqqa iwumi tsemma ‘Tazeqqa n lejdud’, anda i d-seknen allalen iqdimen i sexdamen yimaziɣen. Syin, d timsizwert “Imensi n Yennayer” n uswwi amensay ifazen akked wayen yeɛnan aḍris igerrzen s tutlayt n tmaziɣt. 

 Mi yezgen uzal, tella-d lweɛda n Yennayer i win i d-yerzan ɣer taddart n Tḥannut. Tameddit n wass, tettwahegga-d yiwet n tmeɣra n ccna sɣur yilmeẓyen akked tukci n warrazen i wid i d-yufraren deg merra umsizwer i d-yellan di tsebḥit-nni. D leqdic-a i tga tddukkla d iswi i useḥbiber ɣef tgemmi d umezruy imi irmad i d-thegga icudd ɣer tfaska-agi . Seg tama-s, yenna-d uselway n tddukkla Mas Adaoun Abdelghani : “ Iswi-nneɣ s tddukkla deffir n usfugel n yennayer 2970 : Tamezwarut, d aqabel n tewwura n useggas akked yimezdaɣ n tuddar-nneɣ. Tis snat, i usefhem n meddem belli yennayer mačči kan d seksu d uyaziḍ, maca d amezruy lqayen. Tis tlata, d areṣṣi di tmetti ansayen-nneɣ iqburen i wakken ur ttruḥun ara u d tagnit daɣen i yilmeẓyen i wakken ad issinen amezruy-nsen, ansayen-nsen, idles-nsen…atg. yennayer ameggaz i yal yiwen d yiwet.” 

  Souhila Yamani 

  
 Am yal aseggas deg tefsut, yettili-d deg tɣiwant n Tifra, tadayra n Sidi Ɛic, yiwen n warmud i yuɣalen tura d lɛada, ttraǧun-t akk yimezdaɣ n temnaḍt-nni. D ayen icudden dɣa ɣer tfaska n Uderyis i d-tettheggi tdukkla Itri n Yiburayen yal ayyur n meɣres. I lmend dɣa n teẓrigt tis sa, ara yemmaggen deg kra n yimalasen kan, d yiwet gar tgejda n tezlit tazwawt iwumi ara tuɣal tejmilt: wa d Ɛetmani. Ɣef wakken i d-tenna teɣbalut-nneɣ, ad tili teẓrigt-a s ssifa-s weḥd-s ideg ara ḥeḍren waṭas n yinaẓuren i yebɣan ula d nutni ad rren si tama-nsen tajmilt i bab n tezlit « I Umaziɣ ». Ulamma s lexsas n wallalen, ladɣa ugur n tedrimt i d-yeḍḥan d anezgum ageɛmir n tddukkliwin merra, ɛewwlen yiɛeggalen n tdukkla Itri n Yiburagen, ad sɛeddin ttiɛad-a akken ilaq lḥal, am yal tikkelt.

  M. K. 

  
 Mebɛed mi yetturaǧu ad tessali ass-nni n lexmis 15 unbir 2018, tallit n ujerred n yinelmaden ɣer yikayaden n taggara n ulmud (BAC, BEM d 5e), tesseɣzef-itt, ihi, Tneɣlaft n usegmi aɣelnaw Massa Nouria Benghabrit, i d- yuran yiwen wulɣu deg tansa (le site) n tneɣlaft-is. Ad naf terna ddurt-nniḍen i tallit n ujerred, yeddan si 15 tuber alammi d 15 unbir, acu kan ad ikemmel ujerred-agi alamma d ass n lexmis 22 unbir 2018. Ad d-nesmekti kan belli leğrida n yikayaden unṣiben n taggara n useggas-agi aɣurbiz 2018/2019, ad mseḍfaren akka: Ad d-yezwir ukayad n taggara n uswir amenzu 5e, i yetturaǧun ad d-yili ass n larebɛa 29 deg waggur n maggu (29-05-2019). Tin ɣur-s, d win n taggara n uswir n ulmud alemmas, yettwassnen s yisem n BEM, ad d-yili seg wass n lḥed 09 alamma d ass n ttlata 11 seg waggur yunyu (09, 10 d 11/05/2019). Ma d akayad n taggara n uswir n tesnawit neɣ ayen iwumi qqaren BAC, yetturaǧu ad d-yili d aneggaru, seg wass lḥed 16 yunyu ala!ma d ass lexmis 20 deg waggur n yunyu (16, 17, 18, 19 d 20/06/2019). 

  Adaoun Abdelghani 

  
 Aḥric 2, taggara
 Yekcem urgaz, qqimen ttqesiren deg uxxam, armi kfan lqahwa, yenna-as urgaz: “Ihi ma tewjed lamana-nni, nekk d lawan a ak-ğğeγ lehna! Aḥbib-is: “Tewjed, yerna ddem-itt-id s ufus-ik”. 
  -Anida-tt? 
  -A-ten-an yisurdiyen d axel n teqbuct-nni γef udekkan. 
  Iẓẓel afus-is urgaz, yaf ayen akken yebγa, yerra isurdiyen γer lğib ubelṭun-is, yenna-yas: “Qqim di lehna, ar d-wejden ad ak-d-rreγ lxir-ik. Aḥbib-is: “S laεqel-ik…”. Argaz mi yeqḍa lmetza-ines, yettu win γur ten-id-iddem s ufus-is, ma ur yelli yekkes-iten i terwiḥt-is! Maca win yessnen, yezwar ṣṣbeṛ. Iεedda zzman γuzzif, wa ur yenni i wa. Tezzi teswaεt, armi argaz-nni yeḥwağ daγen isurdiyen. Yemmekta-d win akken i as-d-ireḍlen, yenna-as: “Ad ruḥeγ kan s aḥbib-iw, d netta kan i yi-yettselliken”. Mi yewweḍ, yessawel-as, yeffeγ-d γur-s: “Mreḥba yis-k, acu akka i ak-id-yesmektan deg-neγ, d lxiṛ kan?”. Argaz: “Acu n lxiṛ! Tmerret-aγ ddunit, ur ttεeṭṭileγ ara fell-ak, usiγ-d, nniγ-as ma ad afeγ γur-k kra n yidrimen aql-i uqeεeγ?”. Aḥbib-is: “Acu ara ak-inniγ? Muqel kan taqbuct-nni”. Argaz, yecfa γef umkan-is, yuzzel, yeddem-itt-id, yessekcem afus-is, yaf-itt d tilemt, yenna-as: “Ulac daxel-is acemma, ur ufiγ ara”. Aḥbib-is: “Tikkelt tamzwarut i teskecmeḍ afus-ik, tufiḍ neγ ala?” yenna-yas: “Ufiγ ». Aḥbib-is: “Ih, lemmer i d-terriḍ ayen tewwiḍ, ass-a ad ten-id-tafeḍ di teqbuct-nni. Taggara. Ihi amdan, ilaq γas taggara-nneγ yiwet d tamettant, s win yesεan s win ur nesεi kra, ilaq ad yissin amek ara iseddu lecγal-is. Ma yella cceṛ yettaweḍ armi i issen abrid-is, lxiṛ abrid-is yelha yessutur leḥder d ṣṣbeṛ. Win yeččan lamana neγ yexdaε lemḥibba, taggara-s d yir tagnit, acku ma ğğan-k widen yelhan, d acu i d ak-d-yeqqimen?
   Yahia Yanes 

  
 Yessufeɣ-d, ussan-a kan, umedyaz Ɛezzun Ḥmed ammud-nniḍen n yisefra s tedrimt n tdukkla Itri Adelsan n Uqbu. Ad d-nesmekti d akken tesɛa-tt d lɛada tdukkla-a, tessaẓrag-d ammuden n yisefra, s uzwel “Tacemlit”, i yimedyazen i d-yettufraren deg umsizwer n tmedyazt i d-tettheggi deg tegrest n yal aseggas. Imi dɣa amedyaz Ɛezzun Ḥmed, mmi-s n Ayt Smaɛel, iḥella-d deg teẓrigt n yilindi amḍiq amezwaru deg temlilit-a n Uqbu, isaḥ-as-d, useggas-a, wammud s 68 n yisebtar d 30 n yisefra. D ammud n wawalen icebḥen wis sin i yesɛa tura, seld win i as-d-tessufeɣ tdukkla tadelsant Adrar n Fad deg useggas n 2016. Dɣa, tura akka, yettheggi umedyaz i kra n tuffɣiwin i tnezzut n ubuddu ara t-id-ijemɛen akked wid i t-iḥemmlen, ḥemmlen isefra-s.

  M. K. 

  
 Banent-d kraḍet n tfekkiwin n tlemẓiyin war rruḥ di teftist n Ɛin Tturk n Wehran, zuɣrent-tent-id lemwaji n yilel ɣer yejdi. Ɣef wakken i d-nnan, d sin n yiṣeggaden n yiselman i tent-iwalan, syin xebbren tamsulta d ssrabes terza temsalt. Syin, usan-d yiɣallen n usellek aɣarim i usukkes-nsent, ttwasawḍent ɣer sbiṭar Ben Zerǧeb. Ɣef wakken i d-iban deg unadi i gan, tiqcicin-a, ruḥent ad zegrent ɣer tmura n umalu (Sepenyul), maca ur ssawḍent ara, acku addad n tegnewt ur yethedden ara ussan-a ineggura. D lewhayem, acku zik d ilmeẓyen i iḥerqen s tuget ɣer wakin i lebḥer, maca taggara-a, banent-d tewsatin-nniḍen n yimdanen ( ama d tilmeẓyin, llant ula d tid yettawin llufanat gar yifassen, ama d imɣaren yeddan mliḥ deg usemmud). Ay-a, yessebgan-d lɣiḍ d layas yeččuren ulawen n yizzayriyen s umata, ur nufi ara lehna di tmurt-nsen. Annect-a iḍerru-d 64 d aseggas seld timunent n Lezzayer.

  Khaled. A 

  
 Am wakken yettuɛeggen, ddurt iɛeddan, i bdan lecɣal n lebni n sin yisebdaden n usmekti, yiwen i uɣewway Matoub Lounès wayeḍ i ugrawliw Imache Amar. 

 Sin-agi n yirgazen i yefkan tarwiḥt-nsen d asfel ɣef tmurt, yiwen i tegrawla tazzayrit wayeḍ i umennuɣ amaziɣ. Mbeɛd, mi d-yella usersi n tmeqqunt n yijeǧǧigen ɣef uẓekka n umeɣras, yellan deffir n tlalit n Yitri n Tefriqt n Ugafa (ENA) deg useggas n 1926, wagi d Imache Amar. D tagnit i ḥedren yiɛeggalen n tddukkla Imache Amar d wid n Tesbeddit Matoub Lounès ɣef uqerru-is Malika Matoub, taselwayt n tesbeddt-a, llan diɣ imḍebbren n tɣiwant n At Dwala. 

 Dinna i d-iberreḥ Mass Fekhar Amar, imḍebber deg tɣiwant n At Dwala s waya : “Am wakken i d asen-nṛeggem i snat n twaculin-agi d yimezdaɣ-nneɣ, yewweḍ wass i nurǧa acḥal-aya. Ass-a (letnayen 08/07/2019), d ass ur necbi wiyaḍ, ad yeqqim deg umezruy n temnaḍt-nneɣ, i yerran tajmilt meqqren i sin yirgazen-is meqqren”. Ikemmel yenna-d: “Aḥric amenzu n usenfar-agi, ad yesqam s wazal n 680 n yimelyan: 380 imelyan, d taɣiwan-nneɣ ara ten-iqablen ma d 300 imelyan-nniḍen d Aseqqamu Aɣerfan n Lwilaya ara ten-iqablen. Ad ttwaxdamen yisebdaden-agi ɛlaḥsab n yilugan igraɣlanen swayes xeddmen isebdaden”. 

 Beddu n lecɣal n sin n yisebdaden-agi, yella-d i lmend n usmekti n umulli wis 124 n tlalit n Imache Amar, i d-yellan ass n 07 yulyu 1895. Ad d-nesmekti kan belli, aẓru amezwau n lebni-nsen, yettwasers ass-nni n 25 yunyu iɛeddan, i lmend n umulli wis 21 n tmenɣiwt n ucennay Matoub Lounes. Ad d-yili lebni-nsen deg tlemmast n temnaḍt n At Dwala, sdat kan n usɣim n ladayra. 
  Gh. A. 

  
 Rabah Bedaouche, d ilemẓi-amedyaz s tutlayt n Molière. Deg tdiwennit-a, newwi-d awal yid-s ɣef tira-s akked yisenfaren-is sya d afella. 

  Aɣmis n Yimazɣen: Deg tazwara ini-d anwaid Rabah Bedaouche ?  
  Rabah Bedaouche: Nekk, d ilmẓi i ilulen deg tmurt n Leqbayel deg useggas1993 di tɣiwant n Uweqqas. D amedyaz s tutlayt tafransist. Ar tura, suffeɣeɣ-d sin n wammuden ɣer tezrigin Tafat. Amenzu, semmaɣ-as « Le sentier des plaies » ma d wis sin fkiɣ-as azwel « Un arc-en-ciel en plein nuit ». Rnu ɣer waya, aql-iyi d asdawan, ḍefreɣ aḥric n taywalt.

  Melmi i tebdiḍ tessefruyeḍ ?  
  Tamedyazt, sneɣ-tt lwaḥi d ccna n teqbaylit. Send ad kecmeɣ ɣer uɣerbaz, lliɣ selleɣ i uẓawan n waṭas n yicennayen, gar-asen: Meɛtub Lwennas, Ayt Mengellat, Sliman Σazem d wiyaḍ. Akka i d-bdiɣ tamedyazt. Bdiɣ akka, rnu ɣef waya, kkreɣ-d deg twacult d tigellilt tsel nezzeh i ccna. Yettɛeddi wakud, ttaruɣ ciṭ ciṭ. Cfiɣ, asefru amezwaru, uriɣ-t ɣef Meɛtub Lwennas mi lliɣ d anelmad deg uɣerbaz alemmas. Nella di tzeqqa, imeddukkal-iw, lhan-d d temsirin, nekk rriɣ-tt i tira. D acu kan, sḥassfeɣ imi asefru-nni amezwaru i uriɣ, iruḥ-iyi, ur ẓriɣ anda yerra.

  Amek armi s tefransist i tessefruyeḍ mačči s tutlayt-nniḍen ?  
  Yak tezriḍ belli adabu-agi, yekkes-aɣ ayefki n tyemmatin-nneɣ! Ulac ula d yiwen n wass i deg i ɣriɣ tutlayt-iw deg uɣerbaz. Γef waya ur zmireɣ ara ad aruɣ yis-s, axater ur ssineɣ ara ilugan-is akken iwata. Ufiɣ-d tafransist d tifrat i wakken ad d-iniɣ ayen ttwaliɣ d wayen txemmimeɣ, ayen ssaramaɣ, d wayen i yi-iceɣben. Maca, Taqbaylit tezga yid-i.

  Anwa-ten yinaẓuren i ɣer tmaleḍ ? 
  Ttagmeɣ-d s tuget seg ccna i ḥemmleɣ aṭas. Yerna taẓuri tezdeɣ-iyi deg yidammen. Ttagmaɣ-d ɣer yimedyazen d yinaẓuren n Teqbaylit, ad nebder gar-asen: Amedyaz ameqqran Si Muḥend Umḥend, Nna Crifa, Lwennas Meɛtub, d wiyaḍ. Ma seg yibeṛṛaniyen ad naf: Maḥmud Darwich, Charles Baudelaire.

  D acu d isenfaren i tesɛiḍ sya ɣer sdat ? 
  Akka tura, aql-iyi ttheggiɣ yiwen n wungal. ssarameɣ ad d-yeffeɣ deg wayyuren i d-iteddunu. Llan daɣen yisenfaren ɣer sdat, maca ɣef wakken ttwaliɣ ad ɛeṭṭlen. Ad neǧǧ akud ad yexdem ccɣel-is. Akka tura aql-i lhiɣ-d d wammud-inu aneggaru I d-yeffɣen deg taggara n wayyur n yebrir yezrin.

  D acu I d uguren i d-tufiḍ deg unnar n usizreg ? 
  Tanemmirt ɣef usteqsi-agi. D tidet, uguren-is ggten s waṭṭas ! Akken ttwaliɣ, nekni s yilemẓiyen, ur nesɛi ara azref ad nextir. Ɣas ma yella s yidrimen-nneɣ, meɛna nettaf-d ẓẓrubat d imeqqranen. D ayen i yessefcalen mi ara nẓer kra n temsal ɣef ur nebni. Maca yelha usirem.

  Awal n taggara swayes ara nessali tadiwennit-a… 
  Awal-iw ɣer da, ad snemmreɣ wid d tid i yi-d-yefkan tallelt gar-asen: Mass Mebruk Sennun, Farid Idrisi akked tnaẓurt Bahiya Ḥamdi i yi-d-ixedmen unuɣ i wammud-iw n yisefra war ma teṭṭef tadrimt. War ma ttuɣ imdanen d wid akk i yi-d-yettaken tabɣest i wakken ad dduɣ ɣer sdat. Tanemmirt daɣen i uɣmis n Yimaziɣen i yi-d-yefkan tagnit-a.

  Yesteqsat Mouhoubi Akli 

  
 Sdat n uneḥbus n usenfar n 100 n tnezduɣin LPA n tɣiwant n Draa Ben Khedda, ugar n useggas aya, yeggra-d usenfar deg yir liḥala s sebba n yigefran i d-yewwten s ṭaqqa deg wagguren iɛeddan. Yegla-d s lexsarat timeqqranin usetehzi d yir aselḥu n yisenfaren yetabaɛen i uwanak. Dɣa, tawaɣit tḥuza tuget n tnezduɣin yekfan yakan, ladɣa ajeyyer n leḥyuḍ, twiqan akked tewwura i d-iqelɛen akk. Deg liḥala yecban tagi, wid teɛna temsalt, ama d OPGI n Tizi Uzzu, Imḍebber n tkkebanit i d-yelhan s lebni n usenfar-agi, neɣ d tiddukkla n yineɣmasen d yimceyyɛen n tɣamsa taɣelnawt , xedmen lḥir i tifrat n uɣbel n usenfar-agi i d-yegran deg yir liḥala. Ad d-nesmekti kan d akken aɣbel yebda seld win n lexṣas n tedrimt n uwanak i iɛeggben tuget n yisenfaren deg rebɛa n tɣummar n tmurt n Lezzayer. Imḍebber n tkebbanit n lebni yeqsed ad ikemmel asenfar-agi seld lexlas n tuget n tedrimt yettalas i OPGI n TiziUzzu. Asenfar, yettuɛegnen ad yettunefk deg taggara n useggas iɛeddan 2017, meɛna deg teswiɛt yecban tagi, ha-t-an ad iḍul, ur d-yettili ara deg ttiɛad-ines. Cudden yiɣeblan ɣer leɣsas n tedrimt deg yisenfaren n lebni i iɛumen taggara-agi deg ugerzu n Tizi Uzzu. Dɣa tuget n tkebbaniyin yerkeb-itent lɣiḍ meqqren ɣef waya. Kra n tkebbaniyit unfent i yisenfaren-nnsent i lebdda. 

  Ali Zalouk 

  
 Ilaq ad d-nini aṭas i yellan d anuɣni deg tmetti ɣef taluft yerzan tameɣra n tallit-a, d wayen i tt-id-yeṭṭafaren di tmurt n leqbayel. Tidet yellan, d timḍerrit-nni i d-yewwi usetrer (modernisation) n tmeɣriwin-a, ama i yidles d wansayen, neɣ i tmetti d yimezdaɣ. Amedya n DJ i yekksen amḍiq i yicennayen, i yiḍebbalen d wurar n lxalat. Rnu, yettɛedday-d wayen i d-yewwi Rebbi d ccna, s yal tutlayt d yal asentel, i yeffɣen akk i tannumi n tudert n yimesdurar. Iseggasen-a ineggura, yennulfa-d ula d asṭerḍeq n tḥerrayqin-nni timeqqranin i yesbeɛziqen akk ixxamen. D ayen i yeǧǧan dɣa agraw n kra n tddukkliwin di tɣiwant n Ayt Rẓin, tadayra n Yiɣil Ɛli, ad d-gent yiwen n ulɣu ɣef taluft-a, send anejmuɛ gar yiɛeggalen-nsent, i yimezdaɣ akk n temnaḍt-nni. Deg-s, nwan xersum ad ḥazen kra n lecɣal i bɣan ad kksen. Gar yisaḍufen i d-ssuffɣen wat tddukkliwin-a, yella yiwen yeqqen i wakud n ccna s DJ deg yiḍ, i d-yettwaɛeyynen ɣer ttnesfa n yiḍ, ma iɛeṭṭel. Wayeḍ yerza ingulen (igaṭuten) n tbewwaḍt i walan ulayɣer ad ttwamsaɣen sya d tasawent. Mcawren ula ɣef tgella n dewwara, i kksen daɣen imi d-tettmagga s wayen inuḥen deg ukecric n tfunast. Wayeḍ n usaḍuf, icudd ɣer tedrimt ara yettunefkayen d ccerḍ yal tissulya. Ma yella d taxatemt, sersen ssuma tafellayt deg 100 000 n yidinaren. Gar tmentilin n waya, akken i d-tewwi teɣbalut-nneɣ, d mi walan aṭas n yigellilen i yeqqimen war arcal ɣef ssebba n teɣlayt n tmeɣra. Ad d-nesmekti d akken seg 9 n tddukkliwin i iḍebbren ɣef rray-a, llant abeɛda tid n yidles, n usɣan akked yiseqquma n tuddar. Ahat d asurif amezwaru, akken ad izmirent tddukkliwin ad d-ḥettment asaḍuf yelhan deg tuddar, sya ar d-uɣalent tjemmuyaɛ s annar.

  M. K. 

  
 I lmend n teẓrigt tamenzut n Tfaska n uderyis, thegga-d tddukkla tinmettitadelsant Tala di taddart Iɣil Ɛemmar, taɣiwant n Tmezrit, yiwen n uneḍruy s wazal-is ass n 01 meɣres iɛeddan, deg uɣerbaz amenzu Ḥemdawi Saleḥ Ǧimaɛ. Deg wahil n wass-nni, tettwahegga-d tazla ɣef 10:00 n tnezzayt i yinaddalen d yilemẓiyen n temnaḍt-nni, ama d arrac neɣ d tiqcicin. 

 Dɣa, i lmend n uzgen n umaraṭun-a, tella teffeɣ-d tiɣri kra n wussan send, i yilemẓiyen yesɛan gar 10 d 17 n yiseggasen, ma bɣan ad kkin s uxelles n 100 n yidinaren. Syinna, mettwal 14:00 n uzal, tella-d teldayt tunsibt n tfaska-a, di teẓrigt-is tamezwarut. Aredqal, d amaru amekfaḍu deg umaṭṭaf n Sumam, Mass Karim Cix, i d-yewwin asarag s uzwel «Aderyis; ansay, anamek ». Deffir usarag, yesseḍfer-d tanezzut s ubuddu n yidlisen-is i d-yessufeɣ taggara-a. Armi ahaqel-itt d 15:30, tɛedda-d talilt n uxxam n yilemẓiyen Mulud Ferɛun n Leqser i tiwin n kra n ccnawi i yimeḥḍar i yellan di ttiɛad. 

 Meqrub 16:00 n tmeddit, yewweḍ-d lawan n tceqquft n umezgun i d-sneɛten yilemẓiyen n ugraw « Imdukkal ». Deg ukemmel n wahil, tella-d syin d tasawent tedwilt n tmenna n yisefra sɣur kra n yimedyazen, am wakken i d-yemmug yiwen n uskač n unecraḥ sɣur terbaɛt « Itran ». Mi d-tuɣal i tikkelt-nniḍen talilt i kra n ccnawi, ɛeddan yimheggiyen i tikci n warrazen i wid i d-yesseknen teẓwer. Akken ɣer taggara n warmud, zdin merra yimekkiyen I seksu n uderyis. Ma nemmeslay-d ɣef umezruy n tddukkla-a tilemẓit Tala, ad t-naf yebda ass n 08 mayu aseggas n 2013. Tura akka d Mass Nabil Mercic i yellan ɣef uqerruy-is.

<p style="text-align:right">  M. K. 

  
 Tameddit n wass-nni n lexmis 7 deg duǧember 2017, deg tzeqqa n tameqqrant n Uxxam n umezgun amniḍan Kateb Yacine n Tizi Uzzu, i d-bannen yigemmaḍ ineggura n temsizzelt n Muḥya n wureɣ.

 D timsizzelt deg tezrigt-is tis rebɛa n warraz n Muḥya n wureɣ n uḍris n umezgun ifazzen s tmaziɣt. Ɣef lewhi n 16h00, tella-d tukci n warrazen i tlata n yiḍrisen i d-yufraren deg temsizzelt-agi, sɣur tesqamut n uktazal n yiḍrisen. Yufrar-d : Mass Boudarène Ali deg umḍiq amezwaru, d netta i yewwin arraz n Muḥya n wureɣ, s lqidar n 150.000 DA. Ma d arraz n lfeṭṭa yewwi-t Sid Nas Mohamed Larbi s wazal n 100.000 DA. Ma deg umḍiq wis tlata, win n udrenz (Bronze) s wazal n 50.000 DA, isaḥ-d Toufik Kaoudji. Am wakken daɣen i d-rnan yimsuddsen n temsizwert-agi aseggas-a arraz n tebɣest neɣ n tesqamut. Maca aseggas-agi yenqqes wazal n yidrimen n warrazen-agi s uzgen winna yellan 300.000DA yuɣal 100.000DA. Ma d win yellan n 200.000DA, tura yuɣal ɣer 100.000DA. Ma d wis tlata yellan s 100.000 DA, aseggas-agi yuɣal ɣer 50.000.00DA. Maca uqbel tukci n yismawen n wid i d-yufranen, yella-d usenɛet n usaru-nni “Imdnanen-agi heddren kan”, i yura Muḥya d aḍris, syin akkin rran-tt d asaru. Syin ɣer-s, yewwi-d Nourddine Ait Slimane, kra n yisefra n Muḥya. Ma ɣer taggara maḍi, tella-d turart n tceqquft “Mmet ihi” n Salem Amrane i yewwin arraz n Muḥya n lfeṭṭa n usegass n 2016, i yerra ɣef usayes Massinissa Hadbi. Am wakken daɣen i rzan waṭas n yiwudam n yidles ɣer uẓekka n Muḥya, sersen fell-as tameqqunt n yijeǧǧigen, syin fkan tinagiyin-nsen ɣef ubabat n umezgun aqbayli. Am wakken daɣen i d-tella tɣuri n yisefra sɣur umedyaz Kadir Meddour, llant-d diɣ snat n temsikniyin ɣef tmeddurt d yimuhal n Muḥya, yiwet deg uxxam n yidles Lmulud At Mɛemmer, tayeḍ deg uxxam n umezgun amniḍan Kateb Yacine. Tella-d tmeɣra-agi n taggara s tilin n waṭas n yiwudam, ama d tawacult n yidles ideg tella Massa Gouméziane Nabila d tanemhalt n yidles, d Mass Farid Mahiout d anemhal n Uxxam n umezgun Kateb Yacine. Llan daɣen watmaten n Muḥya, Mohamed d Mouloud, am wakken diɣen i llan yiwudam n tsertit yecban: Ouahab Ait Menguellat d aselway n tɣiwan n Tizi Uzzu, d win n At Yanni…atg. Ma d asrusi n yiḍrisen n umezgun yettekin deg temsizzelt-a, sersen-ten imawlan-nsen uqbel 20 deg unbir iεeddan. Yella-d usersi-nsen ama deg Tenmehla n yidles d Uxxam n yidles Mulud At Mεemmer neɣ deg Uxxam n umezgnu amniḍan n lwilaya n Tizi Uzzu. Ɣer taggara n ujerred, 12 n yiḍrisen i yemḥezwaren ɣef 3 n yimeḍqan imenza, sɛeddan-ten wat tesqamut n uktazal deg uɣerbal, dɣa d Mass Omar Fetmouche i d aselway n tesqamut-agi, am wakken daɣen i llan ɣer tama-s yimussnawen deg tutlayt tamaziɣ akked umezgun. Ad d-nesmekti s yidisan idelsnen i d-iheggan leqdic-agi, gar-asen: Tanmehla n yidles n Tizi Uzzu, akked Usqamu Aɣerfan n Lwilaya ( A.P.W) n Tizi Uzzu, s tallelt n Uxxam n yidles Mulud At Mεemmer n Tizi Uzzu, s lemεawna n Uxxam n umezgun amniḍan Kateb Yacine. Tameddurt n Muḥya Ilul Mass Muḥend u Yeḥya s yisem-is n ṣṣaḥ Abeddlah Muḥya, deg wass amenzu n waggur n unbir deg useggas n 1950 deg Yiεezzugen, ma d laṣel-ines n taddart Ath Eurbah deg tɣiwant n Iboudranene. Ikemmel almud-is asniwi deg tesnawit n Amirouche deg temdint n Tizi Uzzu, ma deg useggas n 1968, yekcem ɣer tesdawit n Lezzayer Tamaneɣt , syin deg useggas n 1972, yeffeɣ-d s ugerdas n turagt deg Tussnakt (licence de Mathématique). Aseggas kan sdat-s, yebda axeddim deg tesdawit n Paris VIII. Dɣa dinna deg tmurt n Fransa i d-yessnulfa netta d yimeddukkal-is, yiwen n usikew n tsuqilt akked tserwest. Yeɣra kra n temsirin n tmaziɣt, deg tesdawit n Lezzayer Tamaneɣt, ɣer Mulud Mɛemmri.Yemmut deg tmaneɣt Paris deg tmurt n Fransa, ass n 7 deg waggur n duǧember 2004. Yettuneḥsab d ababat neɣ d tigejdit n umezgun s teqbaylit, am wakken daɣen i yeqdec aṭas deg tmedyazt. Am wakken daɣen i ixdem tasuqilt d tserwest i waṭas n tceqqucin seg tutlayin-nniḍen, gar-asen-t: “Am win yettraǧun Ṛebbi” (En attendant Godot) n Samuel Beckett, “Aneggaru ad d-yerr tawwurt” (La Décision) akked “Llem-ik, ddu d uḍar-ik” (L’exception et la régle) n Bertolt Brecht, (La jarre) neɣ “Tacbaylit” swayes yettwasen aṭas…atg. Tura daɣen ddeqs n tmucuha akked tullisin, akked yisefra i yettwacnan sɣur inaẓuren imeqqranen, d wagi i d abrid n timeɣnest-ines ɣef tutlayt d yidles amaziɣ s umata akked win n leqbayel s wuzig.

  Adaoun Abdel Ghani 

  
 Muḥ Lɛid Deflawi d amedyaz, d aɛeggal deg ugraw «Isekkilen». Ɣas di Kanada i yettidir seg 2002, acu kan yettkemmil dinna, akked imeddukkal-is, leqdic ɣef yidles aqbayli.

  Aɣmis n Yimaziɣen : Ɣer wanida tettuɣal temlilit-nwen, kečč d usefru?  
  Muḥ Lɛid Deflawi : Timlilit-iw yid-s d assaγ tuker temẓi i temγer, d temγer yettun temẓi-s. Timlilit-iw d usefru-w, d tudert tis snat. Deg useggas n 1986, aseggas amezwaru-inu di tesnawit, i tekcem tira n usefru deg-i war ma ẓriγ d acu-t uxemmem n tira i yi-yerran d iminig i yesnugan iman-iw. Ur neẓri amek, iwumi ? Asefru d aεwin n tesnagrayt-iw, d tanaga gar yisteqsiyen. D asefru-nneγ i d tasekla γas ma tiswiεin yettuγal d ilugan n tmeddurt-nneγ. Ddut kan yid-s ay at tmurt ma tewεam! 

   Tesnulfam-d, taggara-a, annar n tsekla Isekkilen. Mmeslay-aɣ-d fell-as akked yiswiyen-is ?  
  Lemmer kan s teqbaylit; akken yebγu yili iziεqer, ad iγellet yiεiqqer. Qrib tura sin n yiseggasen-aya segmi i d-nesnulfa annar aseklan s teqbaylit, di Montéal, iwumi nsemma “Isekkilen”.Talalit n unnar-a d tigzi n usḥissef, d tiftilt i ṣṣwab, d targa i usekkil ameγradan, d tafat kan i teqbaylit. La d-nettawi inebgi di yal taggara n wayyur, akken ira yili usentel, maca s teqbaylit! Iswan n unnar-a-nneγ, d taqbaylit: Uggten yinurar d tddukkliwin di tmurt neγ deg yinig i d-yessuddusen timliliyin d tfaskiwin s tutlayin tijenṭadin, zun am wakken ṭṭfen-d izem deg ujeḥniṭ, ladγa ur tufiḍ d acu i d-γellten i taggara. Iswan n “Isekkilen” d tasekla, d tamedyezt taseklant, d taẓuri, d amezruy, d tussniwin s umata…ara yilin d tudert s ta-nneγ ! 

  Awal ɣef wammud-ik n yisefra? 
  D ixemmimen n temẓi i leqqmeγ akked wid n “tura” i rriγ d lγella, d ammud n 2014. Fkiγ-as azwel: “Nnig n usirem”. Ssefraγ, uriγ γef Teqbaylit, γef umezruy n yidles, γef yimeddukkal n tẓuri, γef yinig, γef umaḍal amhersan, γef talsa, γef tmedyezt.

  Amek twalaḍ aqeddic n uɣerbaz Inas n Montréal i d-yessufuɣen tasɣunt ideg tettaruḍ ?  
  Zgiγ ttaruγ yal ass xerṣum d tasenna n yisekkilen neγ d tafyirt kan akka… i yettuγalen d aḍris, d asefru, d amagrad… Dγa mi yi-d-ssawlen i tesγunt, ttafen-d akufi-w yeččuṛ. Aγerbaz n “INAS” ilul-d deg useggas n 2009 di Montréal. Dγa d ul kan, d ul n teqbaylit, i iṣṣawḍen iεeggalen-is ad as-ldin tiwwura-ines γas akken ṭṭuqten wuguren. S cwiṭ n ttawilat i sεan, tikti tuγal d awal, awal yuγal d aṣenfar, aṣenfar yuγal d aγerbaz. Aṭas n yigrawen n yinelmaden i yellan: Iṭiṭuḥen, ilemẓiyen, imeqranen. 

  Aql-ik tettheggiḍ kra i warrac. Mmeslay-aɣ-d ɣef waya… 
  Akken walaγ, mi ḥṣiγ smedyizeγ ttaruγ adlis asegmisan (pédagogique). Zedmeγ-d tikti asmi lliγ d aselmad deg uγerbaz amenzu di Tmurt deg useggas n 1997-1998. Nniγ-as, amek akka cennun warrac-nneγ, inelmaden-nneγ di taggara n useggas aγurbiz s teεṛabt neγ s tṛumit? Yuεeṛ fell-aγ ad nessiwel, ad nẓawen aya s teqbaylit tucbiḥt? Deg yilel-a aseklan i rriγ tasnagrayt-iw d tumert n tudert n tmettant-iw. Nniγ-as, ad d-aruγ kra i warraw-iw, i warraw-nneγ. Dɣa nniɣ-as:

 Ini tidet! Akken (ad) ak-yimlul uzekka Cnu tidet!
  Ad ak-ḥemmlen di yal tama Ddu d tidet!
  Ad ddun yid-k meṛṛa
  Sbur tidet! 
  Ad tizdigeḍ i lebda 
  Sefti tidet!
  Deg umaḍal war ceḥḥa
  Uγal d tidet!
  D iṭij d aman n tliwa

  Txeddmeḍ isefra ula i kra n yicennayen. Efk-aɣ-d tamuɣli-k ɣef tezlit taqbaylit? 
  Ma yettẓawan wawal, ad yemmeslay uẓawan-is. D tidet, ḥemmleγ aẓawan, cennuγ ttẓawaneγ mi d-yerza uneγlan n lxiq, ladγa tizlit taqbaylit. Iseggasen-a ineggura, akud-iw, yeddem-it akk yimru-w i usekkil aqbayli: Ttaruγ i wiyaḍ war ma kfiγ iṣenfaren-iw n tira. Tizlit taqbaylit, yewwi-d ad tili ad telhu, ama deg uḍris-is neγ deg uẓawan-is. Yessefk fell-as ad tekcem deg tegnawt taḥerfit, ad teddu deg ubeḥri n tγara. Nettak aṭas azalen i umeslay d uẓawan, maca nettu abrid n ṣṣut n ucennay, abrid i uγerbaz n taγect… Ulayγer ad nettayes, ixuṣṣ-aγ waya! Tin γur-s, ma teffeγ-aγ tnila n ubeḥri-nneγ, iwumi-tt tezlit ur nelli d taqbaylit ? 

  Yesteqsa-t M. K. 

  
 Ayeni d-yeskan ayen belli tamnaḍt n At Smaεel, tetteddu ɣer sdat segyal tama, d iqeddicen n warraw-is iyezgan ttḥebbiṛen ɣef wadegansa ara d-agmen tamussni. Amedya d Massa Karima Idir, tameṭṭut n Meǧǧuǧ, iyeṛẓan azaglu tikkelt-a s tikti ara d-yawin aṭas n ubaɣur i wat taddart, ladɣa ilemẓiyen deg-sen. 

 Ayagi, imi d-tesnulfa aɣerbaz n usileɣ deg tutlayin, am tutlayt-nneɣ tagejdant taqbaylit, tarumit, taεṛabt akk ed teglizit. Rnu iwaya, tenwa ad texdem ula d asileɣ deg tsenselkimt. Deg udew enni i d-newwi akked Massa Karima, tenna-d belli d iseɣ d ameqqṛan inettat imi teldi aɣerbaz-a n usileɣ, acku d amezwaru deg taddart n Udrar n Fad. 

 Terna temmeslay-aɣ-d ɣef usirem ageεmir itesεa d akken aɣerbaz-a, aṭas ara d-yernu iterwa n At Smaεel s umata. Acku am nettat, am wid iqeddcen yid-s, ad xeddmen ugar n wayen iwum uzemren iwakken adfken afus n tallelt iwid yettnadin tamussni, ama d wid yeqqaṛen deg uɣerbaz amenzu, alemmas, neɣ deg tesnawit. Massa Meǧǧuǧ, deg wawal-is, twekked-aɣ-d belli, xas ma yella s ciṭṭuḥ n ttawilat ara bdun, meεna tebɣest-nsen tugar iεewwiqen ara d-mmagren. 

 Ma yella ɣef yisragen n tneldayt, ad yeldi deg wussan n dduṛt akkit, imi ad faṛsen ula d ussan n taggara n ddurt, acku d wigad i d ussan n usteεfu n y inelmaden. Seg tama tayeḍ, tberreḥ-aɣ-d ula ɣef ssuma n temsirin I yettruḥun seg 600 armi d 800 n yidinaṛen. Di taggara, yewwi-d ad nessebɣes tiktiwin-a igerrzen, ladɣa tikci n wazal itutlayt taqbaylit. 

 Dɣa terna-aɣ-d Massa Meǧǧuǧ: «D tidet ur aɣ-tennufkara tegnit iwakken adnɣer tamaziɣt deg tallit-nneɣ, meεna nekk ass-a εewwleɣ-d ad iliɣ gar yinelmaden n tmaziɣt deg uɣerbaz-a, acku bɣiɣ ad issineɣ tutlayt n yemma d baba. Tanemmirt i Uɣmis n Yimaziɣen i d-yerzan daɣen». I wugar n yisallen, tzemrem ad tessiwlem iwuṭṭun-a 07 75 97 67 36, neɣ ad taznem iznan-nwen ɣer tansa lteschool_eng@gmail. com. neɣ ɣer usebter-nsen Facebook: LTESchool06. 

<p style="text-align:right">   K. K.  

  
 Asmi i d-yettwaberreḥ yisalli n usnulfu n TQ5, tiliẓri taqbaylit tamezwarut deg umezruy, ayendin d asirem i d-yenneɣlen ɣef yimesdurar, acku ḥsan s wazal n wallal-a n teywalt i nutni d teḍfert-nsen. D acu kan, seg maggu yezrin, ufan Yiqbayliyen ur tetteddu ara tiliẓri-a deg ugensa, send ddeqs n wayyuren n uqeddic.

 Tamentilt n waya, ɣef wakken i d-tewwi teɣbalut-nneɣ, tcudd s tseddart tamezwarut ɣer teɣẓint n tedrimt i yeṭṭfen takebbanit TQ5 Media. Iban-d lḥal dɣa, ur ssawḍen yimḍebbren-is ad qidden i uxelles n wayen akk ilaqen i tikli iwatan n tiliẓri-a. Ulamma tuɣ yella-d wugur deg uxxam n tkebbanit-a n usliẓri mi ṭṭaxren seg-s kra n yiɛeggalen imesbeddiyen, imi ur ssawḍen ad msefhamen ɣef kra n tlufa. 

 Di tallit-nni, iga-d asarag yiwen seg-sen akken ad d-yemmeslay i tɣamsa ɣef tsebba n uṭixer-is. Maca, mačči d ayen i yerẓan ifadden i tiliẓri-a, acku tkemmel asenɛet seg yimir-nni. Armi dɣa i d-yennulfa wugur-nniḍen imalasen-a ineggura, akken teḥbes. «Neḥbes akked ArabSat acku mačči d ayen yeffɣen fell-aɣ si tama n tedrimt. Ad d-nuɣal di kra n wakud deg ugensa-nniḍen ideg zemren ad aɣ-d-ttwalin merra. Ur nettɛeṭṭil ara ad d-nberreḥ ɣef usentel-a», i aɣ-d-yenna Racid At Ɛli Uqasi, yiwen seg yimasayen n TQ5. Ad d-nesmekti d akken axxam n TQ5 Media yezga-d di Montréal, tamurt n Kanada. 

 Tebda asenɛet n wahilen-is seg yennayer 2018, deg ugensa ur nettwassen aṭas Yahsat, syin tuɣal i Arabsat. Ddeqs n tedwilin i d-iɛeddan deg-s, gar-asent tid n tsekla, n tetiknulujit, n waddal, n tẓuri, n tsertit, n warrac, d wayen-nniḍen. Deg useggas n 2017, ayendin d ineḍruyen i d-yettwaheggan i useqleɛ n usenfar-a n TQ5 d usḥulfu n medden ɣef wazal-is, ama d imensi imezdi, igalaten n ccna, isaragen di Tmurt d Turuft, ameslay i tɣamsa d uheggi n ustudyu iwulmen d terbaɛt ara yesselḥu ahilen n tiliẓri-a.Tura akka, meskud aḥbas n TQ5 d amakud kan, ttraǧun Yiqbayliyen tuɣalin-is s lḥir. 
  M. K. 

  
 Lḥir i izedɣen tuget n yimeɣnasen n tmaziɣt ɣef taluft n usebded n tkadimit tazzayrit n tutlayt n tmaziɣt d win iɣef i d-yemmeslay ddurt yezrin uneɣlaf amezwaru Ahmed Ouyahia, lawan mi yeldi tiwwura n rreḥba tagraɣlant n udlis deg temdint n Lezzayer. Dɣa, d tagnit i ifures yimḍebber n tneɣlaft tamezwarut i wakken ad d-yini : « Talallit n tkadimit tazzayrit n tutlayt n tmaziɣt,tella deg tmendawt. Aselway n tegduda yesseḥres i wakken ad tbedd uqbel taggara n useggas-a ideg nella. » D yiwen n yisalli ahat ara yekksen aṭas n leckuk i yettezzin ɣef temsalt-a, imi ɣef leḥsab n waṭas n yimeɣnasen, aṭas n wakud i wwint « lemcawrat », rnu ɣer-s aṭas i yerkeb lḥir i wakken ad ẓren aniwi 50 n yimdanen ara tt-iɛemren. Iwulem, ad d-nesmekti d akken tamsalt-a n tkadimit, tlulen-d mi d-yella uɛiwed n tmendawt, anda tamaziɣt tḥella-d ddeqs n yiḥricen ama d ayen yerzan asenseb n tutlayt, tiririt n yennayer gar wussan n leɛyudat d uslali n tkadimit.  Smail. M  

   

  
 Tberreḥ-d tesqamut n warraz aseklan Mohamed Dib, s tiɣri n uttekki deg tezrigt tis sat (7) n warraz aseklan Mohammed Dib n useggas-a 2019-2020. Am yal aseggas, mḥezwaren fell-as aṭas n yineggalen, yettarun s 3 tutlayin-a: Tamaziɣt, tafransist akked taɛrabt. 

 Imsizewren yebɣan ad ttekkin deg tezrigt tis 7 n Warraz ameqqran n wungal “Mohamed Dib”, yessefk ad ceggɛen ungalen-nsen uqbel ass n 05 yennayer 2020. Ma ɣef tegnatin n uttekki, yenna-d wulɣu n warraz-agi “ilaq ad ilin wungalen swayes ara ttekkin d imaynuten; Ttwasargen-d ɣer tezrigin tizzayriyin, gar 01 n waggur n tuber 2018 alamma d ass n 05 yennayer 2020. 

 Ilaq ad ttwarun s tlata n tutlayin-agi: Taɛrabt, tamaziɣt akked tefransit. Ala ungalen ay d-yeffɣen deg tmurt n Lezzayer yernu uran-ten yimeskaren izzayriyen i yesɛan azref ad ttekkin deg warraz-agi ameqqran”. 

 Mebɛed ass n 07 yennayer 2020, ara yilin d ass aneggaru n ussersi n wungalen ara i ttekkin deg tezrigt-agi tis sebɛa, ad tili tɣuri n wungalen-agi sɣur tesqamut n ufran, ideg ara yilin yimura d yimussnawen n tsekla n tlata n tutlayin-agi i d-nebder yakan. Yal aneggal, yebɣan ad ittekki deg tezrigt-agi tamaynut, ilaq fell-as ad iqader isuḍaf iɣef yebna warraz-agi. 

 Tamezwarut, ad iceggeɛ ungal-is s talɣa n PDF d tduli n udlis-agi, uqbel 07 deg waggur n yennayer i d-iteddun, ɣer tansa-agi taliktrunit: <a class="__cf_email__" data-cfemail="50333f3e24313324103c313722313e34353d3139233f3e34353439327e333f3d" href="/cdn-cgi/l/email-protection">[email protected]</a>. 

 Tis snat, ad yazen daɣen sin wungalen-is s talɣa n lkaɣeḍ (ungal s timmad-is), ɣer tansa-a: Association culturelle La Grande Maison. El Mechouar-BP 364. Tlemcen 13000. Tis kraḍet, ur ttaṭtafen ara ungalen n yineggalen yemmuten neɣ wid iwumi i d-ugin yakan idisen-nsen deg tezrigin iɛeddan. Ilaq daɣen, ungal ad yesɛu ma drus 100 n yisebtar, i wakken ad yettekki yis-s bab-is. 

 Ma d zzmamat n uttekki, ad ilin akka: Tuttra yettwarun s ufus, tiferkit n yisallen n umeskar, aglam n wungal deg yiwet n twarqet, d yiwet n tugna i yal amsizwer. Iswi n temsizwert-a, d asebɣes n tira n wungal akked usebɣes daɣen n yineggalen. D asiher i d-yettuɣalen yal taggara n useggas, i ttraǧun s ccuq yimura akked yimeɣriyen. Ma d asenqed n wungalen, yettili-d ɣef snat-agi n tulmisin: Azal aseklan n wungal d ccbaḥa-ines d wacu i d amaynut i d-yewwi i tsekla tazzayrit. 

 Ɣer taggara, ad d-nini belli, yella daɣen warraz Mohamed Dib n tullist yufraren, isuḍaf n uttekki-ines d widak n wungal. Ad d-nesmekti s yineggalen i d-yufraren deg tezrigt yezrin: Fahim Messaoudene, i yewwin arraz-agi n tutlayt tamaziɣt s wungal-is “Anza”. Ma s tutlayt n tefransist d Mohamed Saadoun, i d-yufraren s wungal-is “Débâcle”, ma s taɛrabt, yufrar-d Yebrir Smail s wungal-is “Bab n Lḥara”.

<p style="text-align:right"> A. A. 

  
 Ass-nni n letnayen yezrin 30 yunyu 2018, i d-tessuffeɣ tesbeddit Takanadit tamaziɣt “Tiregwa” ulɣu anda i d-tefka ismawen n wid i d-yufraren deg sin warrazen n tsekla (Rachid Aliche i wungal akked Belaid Ait Ali i tullist). Semmus n yimura n tmurt n Leqbayel i d-yufraren deg temsizzelt-agi n tsekla i useggas 2017/2018. Arraz n Belaid Ait Ali n tullist, deg tezrigt-is tis xemsa, ufrarent-d tlata n tullisin. Arraz amezwaru, yuɣal i umaru Larbi Yahioun, s tullist-is “Tudert-nniḍen”. Ma d arraz wis sin tewwi-t, Massa Bellal Tilelleli s tullist-is “Tayri n Facebook”. D igli n tlelli, i yewwin arraz wis kraḍ s tullist-is “Rsen-d s yigenni”. Ma d arraz n Rachid Alliche i wungal ifazen, di tezrigt n useggas-a, yuɣal i uneggal ilemẓi Hocine Louni. D ungal-is wis sin “Asebbaɣ” swayes i d-yufrar deg temsizzelt-agi n tsekla, i d-tettheggi yal aseggas tesbeddit-agi. Ad nesmekti kan belli, arraz-agi n Rachid Alliche i wungal ifazen, yebda deg useggas n 2014. D Amar Mezdad i t-yewwin tikkelt tamezwarut, syin d Amer Ulamara, deffir s d Salem Zenia. Ma di tezrigt-agi taneggarut, yufrar-d deg-s Hocine Louni. Ma d arraz n Belaid Ait Ali i tullist ifazen, yebda deg useggas n 2012, tura akka yewweḍ ɣer tezrigt tis semmuset. Ma d iswi n temsizzelt-agi, ɣef wakken i t-id-nnan yimsuddsen n tezrigt-agi: “Asebɣes i yimura-nneɣ yettarun s teqbaylit akked usebɣes daɣen n usnulfu di tsekla taqaylit”.

  Ghani Amazigh 

  
 Mbeɛd mi tezwar Tizi Uzzu ɣer usuddes n temsizzelt yecban tagi di 2006, yettwassnen s yisem n temsizzelt n tezdeg “Aissat Rabah”, terna-d Bgayet s usuddes n temsizwert n tezdeg, i yebdan yakan, tura tezzi-d nnuba n Tubiret, i wakken ad sewjed ula d nettat timsizzelt-is tuzzigt n tezdeg. 

 Tberreḥ Tenmehla n twennaḍt n lwilaya n Tubiret, s usnulfu n temsizzelt n taddart neɣ lḥuma tazedgant i useggas-agi n 2019. D tazrigt tamezwarut ara d-yilin deg wussan i d-iteddun, ara yefken azref i tuddar neɣ lḥumat n lwilaya-a i wakken ad ttekkint deg-s. Yebda yakan ujerred n tudrin neɣ lḥumat yenwan ad ttekkint deg tezrigt-agi tamezwarut n temsizzelt n tezdeg. 

 Yetturaǧu sya ɣer taggara n waggur-agi n ɣuct, ad tessali tallit n ujerred i d-yettilin deg Usɣim n Tenmehla n twennaḍt n lwilaya-agi. Mi tekfa tallit-agi, ad tebdu teseqqamut n yinzurfa icerken aṭas n taɣulin, tuffɣiwin-ines ɣer tuddar akked lḥumat yettwajerden, ad yebdu waya seg 27 tuber 2019. Ad yili usenqeḍ d uktazal n temsizzelt ɣef 100 n tezmilin, ama i taddart tazeddgant, ama i lḥuma tazedgant. Ad ttwaferqent akka: Tlata n temsal uɣur ara muqlen mi ara ktazlen lḥuma tazegdant. 30 n tneqqiḍin i uselḥu n yiḍuman, 30 n tneqqiḍin-nniḍen i useddu yimeḍqan izegzawen ɣer tama n 40 n tezmilin tiyaḍ i waddad amatu n lḥuma-nni. Ma deg usenqeḍ n taddart tazedgant, tefren teseqqamut i d-yettwasbedden ad twali ɣer 6 n temsal-agi. Anda fkan 40 n tneqqiḍin i liḥala n yiberdan uzyizen, imeḍqan n lɛamma s 20 n tezmilin, 10 n tneqiḍin i tliwa, timeqbert ɣef 10 n tezmilin ula d imeḍqan n yidles d yisebdaden ɣef 10 n tneqqiḍin ɣer tama n 10 n tezmilin-nniḍen i useddu n yiḍuman. 

 Ma ɣef warrazen n temsizzelt-agi, tenna tnemhalt n twennaḍt Massa Djouhar Hadj Haddadou belli ad ttwafernent snat n tuddar akked snat n lḥumat timezwura. D Aseqqamu aɣerfan n lwilaya n Tubiret ara yefken tadrimt i tid ara d-yufraren, 5 n yimelyan n dinar i snat n lḥumat ara d-yufaren, 3 n yimelyan i tin ara yeṭṭfen amḍiq amezwaru, 2 n yimelyan i tin ara yawin arraz wis sin. Ma d tuddar ara d-yufraren ad awint 8 n yimelyan n dinar; 5 n yimelyan i tin ara yawin arraz amezwaru, 3 n yimelyan-nniḍen i tin ara yawin arraz wis sin n temsizzelt-agi di tezrigt-is tamezwarut. 

 Ma ɣef yiswi n temsizwet-agi, tenna-d Massa Djouhar Hadj Haddadou “d asebɣes n twizi gar yimezdaɣ n tudrin d usnerni n tnnumi akked yidles n useḥbiber ɣef twennaḍ deg lwilaya n Tubiret”. Yetturaǧu ad d-banen yigemmaḍ n temsizzelt-agi ass n, 11 duǧember 2019, i lmend n wass amaḍlan n udrar.
  Adaoun Abdelghani 

  
 Leqdic adelsan i yuɣalen ɣer deffir ɣef teɣzi n useggas-aya tura, ḥebsen yisaragen, timezgunin, timeɣriwin n ccna …atg. D aṭṭan-nni amcum i d ssebba, iger-d iɣallen i umaḍal, gar-asen tamnaḍt n Leqbayel. Maca akken yebɣu yili, mačči s wayen n diri kan i d-yegla imi lulent-d tigawin yelhan ; d tid yecban tallelt d uzeṭṭa n tegmat gar yimdanen. Tegla-d yid-s tallit-a ula s leqdic adelsan s wudem amaynut. Tira d tvidyutin deg uzeṭṭa inmetti i yuɣalen d ifri uɣur i d-ttemlilin wid ifuden idles d tira. Deg tallit-nni n lekmin i d-tlul yiwet n “Tcemlit”, d tin iwumi zdin iɣallen aṭas seg wid yettarun, iḥemmlen ad d-awin amaynut s tikta ur nettfakka. Dɣa tlul-d “Tcemlit n Tefsut Imaziɣen”, deg wayyur n Yebrir 2020, aggur kan, ḍefrent-d snat-nniḍen “D tajmilt i yinaẓuren Lwennas d Yidir”, d ticemliyin i d-yeffɣen deg wagguren n Mayu d Yunyu 2020, imi ulamek ara yili leqdic deg unnar, yella-d s ttawil-nniḍen, ur ixuṣṣ ara deg ubaɣur i swayes i d-yegla. D iḍrisen ilelliyen n tsekla, d tinagiyin, d isefra d wayen-nniḍen. Aṭas n yimura i yellan akka imir-a deg unnar-a i d-yerran i tiɣri. 

 Uran-d, sumren-d tikta-nsen, rran-d i teɣri i d-iger deg uzeṭṭa inmetti Facebook, Mass Remḍan Ɛebdenbi, d netta i iqeɛden iḍrisen, yerra-ten s talɣa PDF, iga-as-d unuɣen icebḥen, akken ad yeɛǧeb i yimeɣriyen. Ticemliyin yezrin, ulamek ara kfunt neɣ ara ḥebsent, ur d-gellunt ara s tayeḍ. Tagi  d “Tacemlit n Yennayer”, I lmend n umagger n yixef n useggas n Yimaziɣen 2971, iberreḥ-d daɣen win i d-yefkan tikti, imi Yennayer n useggas-a ur d-yelli ara s tuget deg unnar, ɣef tmentilt n waṭṭan-nni dima, ayɣer ala ur yettili ara s tikti-nniḍen. Leqdic i yetturajun ad yuɣal ɣer udlis s talɣa PDF, ad yewjed i wusan i d-iteddun. Deg-s ad naf aṭas n yiḍrisen n yimura i d-yerran i teɣri. D taḥawact n yiḍrisen ilelliyen ɣef Yennayer, ɣef Cacnaq, ɣef umezruy d useggas amaynut 2971. Ad ilin yisefra iqburen, awal n tyemmat, tigemmi, tikti, asumer, tamuɣli d rray aḥerfi. D leqdic ara yilin gar yifassen-nneɣ, d win kan i ibanen ad d-yernu amur-is n ubaɣur i yidles Amaziɣ.

   Aɣerbaz deg usiher i usfugel n Yennayer «2971»  
 Ɣas qrib aseggas segmi yeḥbes leqdic adelsan s taɣulin-is yakk, aṭṭan n covid-19 mazal ur yeffiɣ ara seg umaḍal n talsa s wudem unṣib, mazal akukru, d netta i d tamentilt yerran idles ɣer deffir, deg tallit-is yenqeṣ leqdic.

 Maca s tisin d umager n yixef n useggas n Yimaziɣen, ulamek ara zeglen Leqbayel d Yimaziɣen asiher ameqqran am Yennayer. D aneḍruy i d-yettuɣalen s tumert yal aseggas, d win umi ggaren iɣallen Yimaziɣen s tuɣalin ɣer laṣel d ucuddu deg tnekkit.

 D annect-a i yeǧǧan ula d inelmaden d yiselmaden, imasayen d yinemhalen n yiɣerbazen s kraḍ n yiswiren ad gen leqdicat yemxalafen ɣef teɣzi n yimalas, ladɣa segmi i d-tceyyeɛ teɣlift n usedwel ulɣu i wakken ad d-yili usfuggel n uneḍruy-a. Nwala-d ama deg yizeḍwa inmettiyen, ama di kra n tiliẓriyin, leqdicat idelsanen i d-yellan ilmend n waya ; d ccna, d amezgun, isefra, inzan, tiwin d usenɛet n tɣawsiwin tiqburin i icudden ɣer wansayen n lejdud, tuččit yemgaraden i d-yersen deg yimraḥen n yiɣerbazen, talusi n tqendyar d teksiwin i teqcicin d yiqeccabiyen d yibrenyas i warrac.

  Ur ilaq ara ad yettwasfugel Yennayer s wudem afulkuri  
 Ayen i as-yernan deg wazal i Yennayer deg uɣerbaz, d akken iselmaden ur ttun ara tigin n temsirin n umezruy n Yennayer, d usefhem i yinelmaden anamek d tmentilt d wacu uɣur icud umenzu n Yennayer, akken ur yettɣimi ara di ccḍeh kan d ccna, neɣ s unamek-nniḍen s wudem afulkluri. Akken, inelmaden ad ḥṣun s umezruy-is, ad ẓren belli tafada n Yimaziɣen d tin i icudden ɣer wakal, seg-s ay d-tettek tudert. Yal aseggas ad t-id-smektin, acku d inelmaden n wass-a i d imal n uzekka, wa ad tt-yeqqar i wa. D arrac n wass-a i d irgazen n uzekka, d wigi ara yawin asafu n yidles, n tgemmi, n tutlayt. Tasuta ad tesselmed tayeḍ, lǧil ad yerfed wayeḍ, aɣref Amaziɣ ɣer yiswi-s ad yaweḍ. 

  Ɣabent tdukkliwin, yeḥḍer Cacnaq  
 Ɣas ma yella Yennayer n useggas-a, ur kkint ara deg-s s tuget tdukkliwin tidelsanin ɣef tmentilt n waṭṭan i d-yersen, d tewtilin i tent-icudden, maca llan-d wahilen ɣas d imecṭaḥ sya u sya, am tigin n usebdad ameqqran n ugellid Cacnaq di temdint n Tizi Wezzu. D win i mmugren yimezdaɣ n tmurt n Leqbayel s lferḥ, s tirza-nsen ɣer umkan d tuṭṭfa n tugniwin ar tama-s. D ayen i d-yessebganen azal n uneḍruy yecban Yennayer, i yettwasfugulen deg yiseggasen-a ineggura deg merra tamiwin n tmurt n Lezzayer akked tmura n Tefriqt Ugafa d tmura n lberrani, i usuffeɣ n tgemmi d yidles imaziɣen yellan d iqdimen n lqedma ɣer umaḍal.

  Tacemlit n Yennayer, d abaɣur-nniḍen  
 Aṭṭan-a amcum i d-yegren iɣallen i umaḍal, gar-asen tamnaḍt n Leqbayel, mačči s wayen n diri kan i d-yegla. Imi lulent-d tigawin yelhan ; d tid yecban tallelt d uzeṭṭa n tegmat gar yimdanen. Tegla-d yid-s tallit-a ula s leqdic adelsan, tira tividyutin deg uzeṭṭa inmetti, i yuɣalen d ifri uɣur d-ttemlilin wid ifuden idles d tira. Deg tallit-a n lekmin i d-tlul Tcemlit, umi zdin iɣallen aṭas seg wid yettarun, iḥemmlen ad d-awin amaynut s tikta ur nettfakka. Dɣa tlul-d Tcemlit n Tefsut Imaziɣen, Tajmilt i yinaẓuren Lwennas d Yidir, imi ulamek ara yili leqdic deg unnar, yella-d s ttawil-nniḍen, ur ixuṣṣ ara deg ubaɣur i swayes i d-yegla. Armi i d-yewwi yid-s ula d Tacemlit n Yennayer ara yilin akka gar yifassen-nneɣ, d tin kan i ibanen ad d-ternu amur-is n ubaɣur i yidles Amaziɣ.

  Khaled Achoui 

  
 Ass-nni n lḥed 25 meɣres iɛeddan, i yebda ujerred n tudrin yebɣan ad ttekkint deg tezrigt tis setta n temsizzelt n tezdeg Aïssat Rabah.

 Ma d ttiɛad aneggaru n ujerred yetturaǧu ad d-yili ass n letnayen 30 yebrir 2018. Timsizzelt-agi n taddart tazedgant, yettheggi-tt-id yal aseggas Useqqamu aɣerfan n lwilaya (APW) n Tizi Uzzu, ma d iswi-ines d acebbeḥ d usizdeg n tuddar n leqbayel. D asebɣes dɣa i tuddar i d-yettifriren di yal tazrigt, yerna tura tuɣal d ansay, ttemɛnadent tudrin fell-as. Tuddar yenwan ad ttekkint, ilaq fell-asent ad sersent zzmamat-nsent ɣer Useqqamu Aɣerfan n lwilaya, uqbel 30 yebrir i d-iteddun. Ma deg waggur n maggu d asawen, ad tebdu tufɣa ɣer tuddar ijerden iman-nsent, sɣur tesqamut yettwakelfen s twennaḍt d tezdeg akked tdawsa deg useqqamu-agi, i wakken ad ktazlen wa ad fernen ɣer sdat 10 n tuddar zeddigen i tezrigt-agi tis setta.

  Amaynut n tezrigt-agi tis setta 

 Tazrigt-agi tis 6 n temsizzelt-agi n tezdeg, tewwi-d amaynut i useggas-agi n 2018, ideg ara tefk tesqamut n ufran 10 n warrazen, mačči 8 am useggas iɛeddan, Ad d-sqimen mraw-agi n warrazen s 44 imelyan n ddinar, mačči s 33 imelyan am useggas iɛeddan. Taddart ara yawin arraz amezwaru ad tawi 9 imelyan n yidinaren, tis snat ad tawi 7, tis tlata ad tawi 6, tis rebɛa ad tt-id-ṣahent 5, tis xemsa 4, ma d tin ara yawin arraz wis setta d wis sebɛa akked wis tmanya, ad awint yakk 3 i yal yiwet deg-sent. Ma d taddart ara yeṭṭfen amḍiq wis tesɛa akked wis mraw, ad awint 2 i yal yiwet. Ma d ilugan yessedduyen timsizzelt-agi, ad d-ilin akka-agi; snat-nni n tuddar ara yawin arraz wis 9 d wis 10, sɛant azref ad ttekkint deg tezrigt i d-iteddun, ma d tlata-nni n tuddar ara d-yifriren d timenza, ur sɛint ara lḥeqq ad ttekkint deg temsizzelt-agi alamma ɛeddan xemsa n yiseggasen. Ma d tudrin ara yeṭṭfen amkan wis 4 akked wis 5, ur sɛint ara azref n uttekki alamma zrin 3 n yiseggasen, ma d tuddar ara yeṭṭfen amḍiq wis 7 akked wis 8, sɛant lḥeqq ad kkint deg-s mi ɛeddan ɛamayen.

   

  Amek ara d-yili uktazal n tezrigt-agi ? 

 Ma si tama n tfelwit n uktazal, ad d-yili usenqeḍ ɣef 100 tenqiḍin. 25 n tneqiḍin, rzant iberdan n taddart, 25 tneqiḍin-nniḍen n useddu n yiḍuman d wammus, ma d imeḍqan uzyizen (public), yecban tajmaɛt, imekwan n tizegzewt…atg ɣef 20 tneqiḍin, 10 tneqiḍin-tiyaḍ i tliwa d yiɣbula n waman. Ma d imeḍqan n yidles d tmussni akked yisebdaden ɣef 10 tneqiḍin, timqebrin s 7 tneqiḍin, ma d tlata-nni i d-yeqqimen i leqwanen n useḥbiber ɣef twennaḍt. Ɣer taggara maḍi, ad d-nesmekti belli tazrigt n useggas yezrin, d taddart n Tiferdoud i yewwin arraz amezwaru, ma d tinna uqbel-is d taddart n Boumessoud i tt-yewwin d tamezwarut deg 2016.

  G. A. 

  
  Aḥric wis 8 

 Nettat tuḥṛict tejgugel γef yiwen ufurk si tama, tenṭeg am tebkit γer wayeḍ di tama-nniḍen, tneggez γer tγerγert, terwel, teεna daγen aseklu-nni n tjujtin, terra-as i ufṛux acebḥan icettiḍen icebḥanen, telsa ijerbuben, tuγal s amḍiq-is n tguni, anida i tt-in-ufan teẓẓel. Ass wis kraḍ n tmeγra, akken uγen abrid-nsen daγen iεeggalen n twacult s axxam n ugellid, teεna ula d nettat aseklu n tjujtin i d-yemγin γef uẓekka n yemma-s, tenna-as:

  “ Huzz iman-ik, mmhihed ttxil-k ay aseklu,   akken igenni ideg tella yemma, s wuraγ d lfeṭṭa ad d-yeglu!” 

 Iḍegger-as-d taqendurrt yifen akk tiqnedyarr ssnen yimdanen, werğin tella yiwet am nettat yerna-as-d tarkasin n wuraγ. Akken tewweḍ s axxam n tmeγra, ibedd-asen umeslay i lγaci-nni yellan din, u yeεrreq-as d acu ara yini, wayeḍ γas ur yekcim ara εemrrayen, maca ur yezmir ara ad yessali awal, amzun yeṭṭef-it buberrak, yal wa, yal ta d acu n uεewwiq i d-yemlal. Mmi-s ugellid ḥala yid-s kan i yecḍeḥ, daγen ula d ass-nni, yeṭṭef deg wawal-is, yeqqar-asent akk i sut tεenqiqin-nni yulin deg igenni: ‘’Ɣas sersemt iman-nkent, nekk d tagi kan, d tagi, ḥala yid-s ara ceḍḥeγ’’. Akken i d-yewweḍ lawan ideg ad teqqel s iγiγden yuran di twenza-s, ira urgaz ad tt-yessiweḍ s axxam, ad tt-iwanes deg ubrid, maca nettat tessenser daγen idaṛrren-is s uγiwel mi akken yezzi udem-is s anda-nniḍen. Ula d netta daγen d uccen, yendi-as ticerrket war ma tfaq.Yendeh i sin yimγiden-nsen, yenna-asen: ‘’Mi tt-twalam kan tusa-d, nneγlet tiquftin n llazuq γef tseddarrin, ur tettut ara ula d iran’’. Ɣas akken tessufeγ-d iman-is si tseddarrin-nni ideg i d as-teḍra am tin i d-izegren asif aεebbas mi ara d-yeḥmel, maca tessegran deffir-s tarkast-is tazelmatḍt, yeckunteḍ deg-s llazuq, yeqleε-as-tt-id. Mmi-s n ugellid, yufa-d tarkast-nni tessegra deffir-s, yerfed-itt, yufa-tt d tameẓyant, d taleqqaqt yerna d urraγ akken ma tella. Tettkemmil

  Yerra-tt-id seg talmanit Essaid Ait Maamar 

  
 Deg yakk tiɣemmar n tmurt, ttkemmilen yibaxixen n ubrid gellun s terwiḥin, am wass am yiḍ. Ass n acer yezrin dɣa, 17 deg furar-a, yeḍra-d yiwen n usehwu ineqqen di tɣiwant n Melbu, mettwal 07:35 n tnezzayt. Ɣef wakken i d-yewwi Uḥuddu aɣarim n waɣir n Bgayet, d yiwet n tkamyunt tafessast, i yettwajerrden di tmurt n Tunes, i yegrarben ɣer ucruf rrif yilel, mi d-teffeɣ seg ufalu amezwaru n ubrid Jijel-Bgayet. Seld ayendin d anadi deg yilel sɣur yiɛewwamen n Uḥuddu aɣarim, s uḥḍar n kra n yimḍebbren n Suq Letnin d Melbu, ssawḍen yirgazen n usellek, ad d-suffɣen taɣtast tamezwarut.

 Wa d argaz bu 32 n yiseggasen, s tmezwura n B. H, i ilulen di Tahir, tawilayt n Jijel. Seg yimir-n, ttkemmilen yinadiyen akkin i 500 n lmitrat seg rrif, sɣur Tegriwa (marine) taɣelnawt d Uḥuddu aɣarim, ma ad afen lǧettat-nniḍen, imi yezmer lḥal mačči yiwen n umdan i tuɣ di tkerrust mi teɣli, i d-tenna teɣbalut-nneɣ. Amattan-nni amezwaru yettwawi deg uzudyak ɣer teftist n Tasift, deg Suq Letnin, syinna tewwi-t tkerrust n usaɛef i texxamt n yimattanen n tzeqqa n udawi n Suq Letnin. Ad d-nesmekti d akken, mi yesla s twaɣit, yerza Mass lwali ɣer umkan-nni akked kra n yimḍebbren-nniḍen, ad d-steqsin ɣef taluft.

<p style="text-align:right">   M. K. 

  
 Zik tudrin akk leqbayel, seddun-tent tjemmuyeɛ. Iɛeggalen-nsent fernen-ten imezdaɣ. 

 Lamin d ṭṭemman i t-ittḥamin; d imdanen i d-yufraren gar wiyaḍ, d wid issawaḍen tidet, ittbeddan ɣef sswab d lḥaq, ur tetten tijɛal. Ttḥaraben ɣef tgemmi, ɣef lesrar, ɣef ccan d lḥerma n taddart. Lehhun medden ɣer tegmat… Ulac win i ten-iselḥuyen, ur sɛin kra n wawal neɣ n wassaɣ d ddewla, neɣ d udabu. I ten-iceɣben d lecɣal n taddart. 

 Tura, tbeddel tajmeɛt aṭas. Am taddart tameqqrant am d temecṭuḥt neɣ tansawt, tajmeɛt yiwen-is. Deg-s 15 n yiɛeggalen yerna ilaq ttesriḥ sɣur ddewla. Yal aɛeggal, ad issers akaram (dossier), ad beḥten fell-as, alamma sɛeddan-ten deg uɣerbal, ara asen-d fken ttesriḥ i leqdic (l’agrément). 

 Xas akken bɣan-ten, fernen-ten imezdaɣ n taddart, awal aneggaru i ddewla. D tidet, ddunit n wass-a mačči am tin n yiḍelli, tuẓa aṭas ɣer sdat. Ass-a, gten wallalen n taywalt: Isallen, ttawḍen imdanen s temɣawla, alammi ddunit tuɣal amzun d taddart. Asalli ad-iffeɣ imiren di Marikan, din yewweḍ adrar Leqbayel. 

 Ihi, ula d tajmeɛt, ilaq ad teddu ɣer sdat, amek ? Ddewla, tɛawed tamuɣli i usedduy n tudrin, tesnulfa-d tiddukkliwin. Yal taddart, akken ad d tesbedd tajmeɛt, issefk ad teḍfer lqanun n tddkkliwin. Xas tella tɣiwant, xas imezdaɣ fernen lmir-nsen, maca tlaq tiddukkla ara ixedmen yid-sen, ma ulac, ulac asenfar i taddart. Tijemmuyeɛ n tura, ṭṭafarent s umata akabar isedduyen taɣiwant. TTilint seddaw leɛnaya-nsen. 

 D ayen i d-isseglayen aṭas s meḥyaf gar yimezdaɣ. Yettili-d ucerrig gar yimdannen, tettnejla tegmat, fettxent tjemmuyeɛ. Akka i teḍra d tejmeɛt n Tala-Ixlan, ur tdum ara, tefsex. Ayagi iban am zzit ɣef waman. 

 Kra ara yeḍrun neɣ ara xedmen Yiqbayliyen, issefk ad t-tẓer ddewla, ur iteffeɣ ara afus-is. Acuɣer tudrin leqbayel ur seɛɛunt ara, ur ttuɣalent ara d tiɣiwanin, s lmyur-nsent am wakken xedmen anda nniḍen ? Wigi ad ten-fernen yimezdaɣ n taddart, ad ttwaxellasen sɣur ddewla. 

 Azal n tlata n yiseggasen seg wasmi tefsex tejmeɛt taneggarut n Tala-Ixlan. Agraw aneggaru isedduyen tajmeɛt, ilul-d mbeɛd yiwet n txessart n ṭumubil i d-isseglan s lmut n rebɛa n yilmeẓyen n taddart. D yiwet n tuqriḥt i issergagin, i isselwaḍin tasiwin n yimdannen. Lmut tesmektay-d amdan belli kullec isɛa taggara, kullec ittfaka, d amdan, d abaɛuc, d aɣersiw, d imɣi, d ayen d-ixlaq Rebbi ɣer ddunit s terwiḥt illa isɛa taggara. 

 Tugdi d lweḥc i d-tesseḍfar lmut, tessenṭeq-d amdan, tettaǧǧa-t ittar-d lwelha ɣer gma-s, itteɛraḍ ad ixdem lxir, ittissin Rebbi. Akka, ass di d-teḥder lmut, yal wa amek i as-yeqqa : “Wa yeqqara-as d Rebbi aɣ-d-iqassen. Yuzen-aɣ-tt-id Rebbi d tunṭict i wayen nxeddem n diri”. Wayeḍ, yeqqar: “Tlaq-aɣ tmecreṭ akken ad kfunt txessarin”… Lḥasul, imdanen ugaden ayen yugar aya… 
  Yettkemmil R Lasheb 

  
 Ugar n uɣilif n lexsas n waman, abeɛda deg unebdu, i ttraǧun yimezdaɣ ad yefru, yella wugur n yir iqadusen n waman, di kra n tuddar deg Ayt Smaɛel, am Ayt Tɛisiwt d Tala Ɛṭa. Iqadusen-a n uẓeṭṭa n beṭṭu n waman, ur ten-mazal ara selḥen I wakken ad ssiwḍen aman i yixxamen. Imi, seg wakken d iqburen s waṭas n yiseggasen, yerka u yettseddid umur ameqqran deg-sen. Ihi, ur tezmir tezdeg ad d-tekk seg-sen. Ad d-nesmekti d akken, acḥal tura segmi ttawin aya d anezgum yimezdaɣ n tuddar-a i d-nebder. Ssutren deg yimḍebbren n tɣiwant ad asen-ɛiwden iqadusen imaynuten. Ɣef wanect-a, yettuḥettem fell-asen wagem seg taliwin yemgaraden n temnaḍin-nni, ma bɣan ad swen aman zeddigen. Tuget seg wat yixxamen i yerza uɣbel-a n yiqadusen yettwaɣen, rran aman-nni yumsen n tbernint ḥaca i usired d useyyeq. Akkin ɣer tama n yimasayen n tɣiwant, yewwi-d ad d-nini, yella deg wahil n Useqqamu aɣerfan amaynut, useggem n uẓeṭṭa n usiweḍ n waman, am wakken i aɣ-d-yesselɣa taggara-a kan uselway-is. D ayen i yeǧǧan imezdaɣ n temnaḍin, ttganin tuffɣa n tsemhuyt-a tasemmaḍt akken ad yili wamek ad ttwabedlen yiqadusen-nsen n waman, xersum send anebdu i izemren ad yiqsiḥ, am yal tikkelt. Rnu-as daɣ asenfar n usiweḍ n waman seg teɣbalut n Lɛenser Azegza i tettraǧu tɣiwant merra.

  M. K. 

  
  Aḥric wis 10 

 Yerfed-itt γef teεrurt n uεewdiw-is, yesγam-itt sdat-s, yewwi-tt ad tt-yer d tameṭṭut-is. Akken wwḍen γer sadt useklu-nni n tjujtin, ccnan-asen-d daγen yetbiren-nni tizlitt-agi:

 “ Tarkast teččur d idammen, tamnayt-agi ur tettneḥcam.

 Ihi tislit iwulmen, d tin i n-teğğam deg uxxam“.

 Yessaked urgaz s idaṛrren n tmeṭṭut, iwala iqacirren icebḥanen i d-telsa, uγalen akk d izeggaγen seg yidammen.Yebren-as aqeṛrru i uεewdiw, yerra-tt s axxam, yanna-asen: ‘’Ula d tagi mačči d nettat i d tislit iwulmen, yella kra n teqcict-nniḍen i tesεam deg uxxam?’’. Baba-s n Mm Yiγiγden: ‘’Ala, ḥala yiwet yelli-s n tmeṭṭut-iw tamezwarut yemmuten. D tamecṭuḥt, tecmet, terka yerna tečcuṛ akk d iγiγden, d awezγi ad tili d tislit iwulmen’’.

 Mmi-s ugellid: ‘’Ssufγet-tt-id kan γer beṛṛa ad tt-waliγ!’’

 Yambaba-s: ‘’Ala, Mm Yiγiγden tumes aṭas’’.

 Mmi-s ugellid: ‘’Nniγ-awen aha ssufγet-tt-id ad tt-waliγ!’’

 Teffγ-ed tmeṭṭut tebra i wallen-is, tessedreg akka acemma udem-is s yifassen-is, tekna sdat n mmi-s ugellid, netta yefka-as tarkast-nni n wurraγ. Teqqim γef yiwen uqejmuṛ yersen deg ufrag sdat n yiseqqif, tessufeγ-d adarr-is seg tqebqabin-nni n usγaṛ aqurran telsa, tessekcem-itt deg terkast-nni n wurra&amp;gamma,; tusa-d fell-as s lqis. Yewwi-tt mmi-s ugellid γef wayes. Akken i d-terfed s uqeṛrru, yessaked-itt mmi-s ugellid s allen-is, yeεqel-itt d nettat i d taqcict-nni i γef niqal yerhen temẓi-s lemmer ur tt-yufi ara… Tettkemmil

  Yerra-tt-id seg talmanit 

  Essaid Ait Maamar 

  
 I lmend n usmekti s wass agraɣlan n tlelli n tɣamsa, i d-yettilin di 03 maggu n yal aseggas, tanmehla n yidles s tallelt n tiddukkla n yineɣmasen d yimazzanen n lwilaya n Tizi Uzzu (AJCTO), heggan-d leqdic d anesbaɣur ɣef teɣzi n sin wussan. Tazrigt n useggas-agi, yezzi deg-s wawal ɣef usentel-agi: “Timlilt timettit n uneɣmas”, i d-yellan deg Uxxam n yidles Mulud Mɛemmeri akked uɣerbaz alemmas Mulud Ferɛun n Tizi Uzzu. Ass-nni n lexmis 03 maggu 2018, yella-d deg-s ɣef 09h00 n ssbeḥ, usersi n tmeqqunt n yijeǧǧigen ɣef usebdad n tlelli n tɣamsa, yellan deg temdint n Tizi Uzzu. Ma ɣef 10h00 n ssbeḥ, yella-d usarag s ṣṣenf n table ronde deg tzeqqa tameẓyant n uxxam n yidles Mulud Mɛemmeri. Yezzi deg-s wawal ɣef wuguren i d-tmugger tɣamsa tazzayrit d wanida tewweḍ tlelli n tɣamsa deg tmurt n Lezzayer sɣur Lazhari Labtar akked Belkacem Mostefaoui. D tagnit, diɣ, anda i tuɣal tejmilt i yineɣmasen Sadek Ait Hamouda akked Salah Yermeche. Am wakken daɣen, i d-llan waṭas n temsikniyin n tugniwin akked yimagraden n tɣamsa tazzayrit yemgaraden, deg tzeqqa n temsikniyin n Uxxam n yidles ɣef teɣzi n wass. Tella-d diɣen temsirt tapidakujit ɣef wass agraɣlan n tlelli n tɣamsa, sɣur yineɣmasen Mohamed Haouchine, Said Ait Mebarek akked Rachid Hammoutene, anida i d-fkan ilugan n tira n yimagraden yemxalafen; addal, idles, isallen. Xedmen diɣ timsizzelt n unelmad aneɣmas, i d-yellan i lfayda n yinelmaden n uɣerbaz alemmas Mulud Ferɛun, deg tmeddit n wass-nni n lexmis. Ass-nni n lǧemɛa 04 maggu 2018, yella-d usersi n waṭas n tmeqqunin n yijeǧǧigen ɣef yiẓekwan d yisebdaden n yineɣmasen yefkan tarwiḥt-nsen i tɣamsa tazzayrit d tlellit-is.

  … Ula d Bgayet   tella deg ttiɛad 

 Tiddukkla n yineɣmasen imazzanen n lwilaya n Bgayet (AJCB), tella ula d nettat deg ttiɛad n usmekti n wass agraɣlan n tlelli n tɣamsa, i d-yellan ass-nni n lǧemɛa iɛeddan, 03 maggu 2018, deg Temkerḍit tagejdant n Bgayet. I lmend n wannect-a, tsuddes-d ahil d amerkanti, ideg ara naf asersi n tmeqqunt n yijeǧǧigen deg Umraḥ n tlelli n tneflit Said Mekbel, yellan deg temdint n Bgayet. Syin ɣur-s, d taɣuri n ugenna (déclaration) n tddukka n yineɣmasen imazzanen n lwilaya n Bgayet, anida i d-begnen lɣiḍ-nsen ɣef waddad n tlelli n tɣamsa deg tmurt n Lezzayer d wuguren i d-ttmagaren yal ass deg umahil-nsen yineɣmasen akked yimazzanen. Ma ɣef 13h00, tella-d tejmilt meqqren s kra n tbidyutin i yineɣmasen yemmuten i d-tefka lwilaya n Bgayet, i d-yefka aṭas i tɣamsa n tmurt tazzayrit. Yella-d diɣ usarag d uskasi, sɣur uneɣmas-amaru Ammar Belhimer, i d-yewwin awal ɣef usentel-a “Addad n tlelliyin deg tmurt n Lezzayer”. 

  Gh. Amazigh 

  
 Deg yiseggasen-agi ineggura, tezga Tenmehla n srabes n tfellaḥt n ugzdu n Tizi Uzzu d leqdicat yemgaraden, ama d timliliyin tussnanin, ussan n tussna d uwelleh, asuddes n rreḥbat n yisufar iqburen, asefqed n yisenfaren n tfellaḥt neɣ iberden n tfellaḥt. Thegga-d Tenmehla yiwen wahil s wazal-is i waggur n cutember, anda ara naf, deg tazwara , timlilit ara d-yilin ass n larebɛa, 18 seg waggur n cutember, ɣef 09h00 n tsebḥit, deg Uxxam n tfellaḥt n Tizi Uzzu, i usqerdec n tecrawt (bilan) n tsemhuyt n tmegra d userwet, 2018/2019.

  Rnu ɣef waya abeddel n tektiwin ɣef temsal i icudden ɣer uheggi n tsemhuyt n ukraz d teẓẓtin, 2019-2020. Ad ḥeḍren timlilit-agi yimḍebbren n Uxxam n tfellaḥt n Tizi Uzzu (CAW), Tanmehla n srabes n tfellaḥt (DSA), Aseqqamu n lwilaya n gar usader n uḥric n ufares (céréale) ( CWIF céréales) , Tamyawest n ufares d tidelt yeqquren ( CCLS) n Draa Ben Khedda, Lbanka n tfellaḥtf d unegmu (BADR), Asenduq anemnaḍ n umyawel n tfellaḥt (CRMA ), Tasdut n ITGC akked Tesdut n INSID. Thegga-d daɣen yiwen n wass n tussna ɣef yidles n Safran , ara d-yilin ass n lexmis, 19 deg waggur n cutember 2019, deg Ulemmas n ITMAS n Boukhalfa, ɣef 9h00 n tsebḥit.

  Ad ḥeḍren deg wass-agi n tussna, Tanmehla n Srabes n Tfellaḥt, Tiddukkla Taɣelnawt n Safran, Axxam n Tfellaḥt n Tizi-Uzzu, Tiddukkla n Tlawin Timesdurar, BDAR, ANSEJ, CNAC, CRMA, ANGEM, Tasdut n Uḥraz n tẓegwa.Ma d ass n letnayen, 23 seg waggur n cutember 2019, ɣef 9h00 n tseḥit, deg tɣiwant n Illula Umalu, ad d-tili yiwet n temlilit tussnant ɣef unegmu n yidles n tbexsisin d ineɣman deg ugezdu n Tizi Uzzu. Ad d-sidren timlilit-agi, Tanmehla n Srabes n Tfellaḥt, Axxam n Tfellaḥt, Tasdut n Uḥraz n tẓagwa, ITMAS, ITAFV, INRAA, SRPV n Draa Ben Khedda, CRMA d Tiddukkla Tadelsant Tiɣilt n Lamsella n Ilulen Umalu. Am waken ara tili daɣen yiwet n temlilit tussnant, ass n lexmis, 26 cutember 2019, ɣef 9h00 n tsebḥit deg Ulemmas n ITMAS n Boukhalfa, deg ugezdu n Tizi Uzzu, ɣef unegmu n lɣella n ukermus deg Tizi Uzzu. 

  Ad d-sidren timlilit-agi, Tanmahla n Srabes n Tfellaḥt n Tizi-Uzzu, Axxam n Tfellaḥt n Tizi Uzzu, ITMAS, ITAFV, CRMA, HCDS, INRAA, SRPV, d Tiddukkla Taɣelnawt n Ukermus. Deg taggara n waggur n cutember, ad d-tessewjed Tenmehla n Srabes n Tfellaḥt n Tizi Uzzu yiwet n temlilit tussnant tanemnaḍt ɣef unegmu n uḥric n uyefki deg Tizi-Uzzu. Ad tili temlilit deg Ulemmas n ITMAS, ma d azemz mazal urɛad i d-yettunefk sɣur yimḍebbren teɛna temsalt. Ad ḥeḍren timlilit-agi, Tanmehla n Srabes n tfellaḥt n Tizi Uzzu, Axxam n Tfellaḥt n Tizi Uzzu, CWIF n uyefki, ONIL, ITMAS. 

  A. Z.  

  
 Seld mi yenqes wawal fell-as deg wussan iɛeddan, qrib ttun medden ayen yexdem d timḍerrit mi yewwi acḥal d tirwiḥin n warrac imecṭaḥ, iban-d d akken urar n uslem aniyli mazal yettkemmil umihi-ines i yettdeggiren igerdan ad nɣen imanen-nsen. Tikkelt-a dɣa, teḍra-d twaɣit ussan-a yezrin deg unẓul n tmurt n Merruk, mi tenɣa iman-is yiwet n tegrudt i yesɛan kan 11 n yiseggasen deg leɛmer. Isalli n tmettant n teqcict-a iwumi qqaren Haǧer, yessexleɛ aṭas imdanen i as-yeslan, abeɛda imawlan-is d yiselmaden-is. Yessekcem-asen daɣen tisewham ɣef wamek tessaweḍ tmecṭuḥt am nettat ad teg tilisa i tudert-is. Maca mbeɛd anadi d ubḥat, tettwafhem taluft mi d-iban d urar n uslem aniyli i yellan deffir tedyant-nni tarẓagant. Ladɣa mi tt-tufa yemma-s deg uxxam-nsen i teɣli ɣef lqaɛa, tajeɛbubt n temcuceft (baignoire) i yettcabin tamrart tettwaqqen ɣer ṭṭaq, terna tezzi ɣef yiri-s am umeqyas. Ɣef wawal n kra n wid i tt-iqerben, tasfelt-a tameẓyant, tella teqqim weḥd-s daxel tnezduɣt-nsen tameddit n wass n twaɣit, dɣa, imir-n, i yeḍra wayen yeḍran skud ur yelli yid-s win ara as-imenɛen ad tenɣ iman-is, neɣ ara tt-isellken seg tqeffet n wurar. Mazal yettnerni umḍan n warrac i yessekcam deg tuccḍa i d-yessegrayen agemmuḍ n tmettant ma ur yettwaǧ zik. « Isalli n tmettant n Haǧer yusa-aɣ-d am tiyita yettunefkayen s tɣeffal. Yewɛer-iyi lḥal ad amneɣ. Ussan iɛeddan tella d taqcict am yakk tiqcicin; tefreḥ, taḍsa tezga deg yimi-s. Ur tettmeslay ara aṭas deg tesmilt, maca mi ara tt-steqsiɣ tettarra-d akken ilaq. Azal-is ameqqran deg uɣerbaz teǧǧa-t-id yura’’. I aɣ-d-yenna uselmad-is n tmaziɣt. Ad yeqqim wurar-a, d amihan ɣef warrac imecṭaḥ, imi ur ẓrin d acu-tt temḍerrit yellan deg-s. Daymi ilaq ɣef yimawlan ad ttɛassan ugar tarwa-nsen akken ad ilin deg tɣellist, acku d nutni i d imasayen imezwura fell-asen.

  Kaissa Khalifi 

  
 Assn-nni n lexmis 28 yunyu 2018, i d-tella tesfugla n taggara deg uxxam n umezgun Kateb Yacine, rreḥba tamewazurt n unelmad di Tizi Uzzu. Bdan tasugla-a, s tallilt n Tizi Uzzu, i d-yecnan snat n tezlatin tiqburin, tiɣratin akked lkef xedmen cceɣlen-nsen di tzeqqa. Yella-d deg-s wawal n taggara n Mass Anis Ben Tayeb, aselway n tesqamut n usuddes n leqdic-agi, yenna-d deg wawal-is: “Ad xedmeɣ kan taḥawact tameẓẓyant ɣef leqdic-agi, ttekkint deg-s 7 n lwilayat, llan ugar n 42 n yimsikniyen. Tedda rreḥba-agi ɣef tlata wussan, ideg ahil-nsen yella d anesbaɣur…”. Ikemmel awal-is ɣef tegnatin ideg tɛedda temlilit-agi, yerran tajmilt i unelmad d usdawan, dɣa yenna-d: “Ferḥeɣ aṭas imi tɛedda deg tegnatin igerrzen tezrigt-a tamezwarut, i d-heggan yilmeẓyen i yilmeẓyen, nessaram sya ara qabel ad tuɣal d taɣelnawt”. Yella-d diɣ deg-s ufraq n waṭas n warrazen i yinelmaden, ama d wid i d-yufraren deg leqraya-nsen di tesdawit neɣ wid i d-yufraren deg kra n waddal, fkan-asen daɣen i kra n yimeɛdar i wakken ad ten-sbeɣsen ɣef uxeddim-nsen. Maca uqbel annect-a, llan-d leqdicat-nniḍen ɣef teɣzi n sin wussan d uzgen uqbel tasfugla-agi, i d-yellan ɣef 13h00 n tmeddit. Ass-nni amezwaru n rreḥba-agi, i d-yellan ass-nni n ttlata 26 yunyu 2018, tella-d deg-s tulya tunṣibt n temlilit, syin ɣur-s, llan-d sin n yisaragen ɣef usdawan d wazal-is di tmetti. Ma di tmeddit n wass, ɣef 13h00 d asawen, yella-d beddu n 4 n yisikwan n usileɣ yemxalafen. Tin ɣur-s ɣef 15h30, yella-d umeslay sɣur massa Nabila Goumeziane akked massa Djelti Rabia, i d-yewwin awal ɣef unelmad si tesdawit ɣer wannar n uxeddim. Ma deg wass wis sin, i d-yellan ass-nni n larebɛa 27 yunyu 2018, llan-d 7 n yisikwan n usileɣ i lfayda n yinelmaden ijerden iman-sen. Seg 15h00 alamma 18h00 n tmeddit, yella-d ysarag n mass Amer Meftahi, d yimeddukkal-is, i d-imeslayen ɣef useddu n tkebbanit tameẓyant. Am wakken daɣen i d-tella tikli deg udrar n Redjaouna, i wakken ad seftin yilmeẓyen deg tmerrit n udrar, dɣa d wagi i asentel n tikli-agi. Ma deg tseqqa n ssinima n Tizi Uzzu, tella-d temlilit-askasi akked massa Nadia Labidi, i d-yewwin awal ɣef usefti deg ssinima tazzayrit, akked tirmit-ines daɣen s timmad-is deg uḥric-agi. Ma d ahil n tṣebḥit n wass-nni n lexmis iɛeddan, yella-d deg-s usarag ɣef tirmit i ilaq ad yesɛu yal ilemẓi iteddun ɣer unnar n uxeddim. Ma seg 10h00 alamma d 12h00 n uzal, yella-d ukemmel n 4 n yisikwan-nni n usileɣ i d-yeqqimen deg wahil. D rreḥba n tamniḍant n unelmad, yewwin isem-agi “Afaqukum” neɣ “Asirem” akken i d as-semman nutni s tmaziɣt. Ttekkant deg-s 7 n lwilayat-agi: Tizi Uzzu, Bgayet, Lezzayer Tamaneɣt, Blida…atg. Am wakken daɣen i ttekkan wazal n 42 n yimsikniyen, gar yiɣerbazen ufrinen uzzigen, tisdawiyin, ulmisen n usileɣ d uselmed, tmehliwin…atg. D takebbanit Media “Startub”, i d-isuddsen leqdic-agi ameqqran, s tallelt n tesdawit n Mulud Mɛemmer, tmehla n yidles n Tizi Uzzu, lwilaya n Tizi Uzzu…atg. 

  Adaoun Abdelghani 

  
 Deg usamar n Bgayet, ar tura mazal ur temmiɣ tmeṭṭut deg umussu asdukklan. Am deg tɣiwant n Ayt Smaɛel, i yeggugen s wazal n 60 n yikilumitren ɣer Unẓul-asamar n Bgayet, ur tnuḥ ulamma d yiwet n tddukkla i selḥayent tlawin akken ad qedcent ama ɣef wayen i tent-yeɛnan, neɣ deg usnerni n tzemmar-nsent deg taɣulin yemgaraden. Ula d aselway amaynut n tɣiwant n Ayt Smaɛel, Mass Sadeq Rebbaɛi, yewwi-d deg wahil-is n tefranin yezrin kra n tektiwin i usebɣes n teḥdayin, ladɣa, deg uɛeddi ɣer tigawt n usnulfu n tddukkla, d ulday n ubrid i tlawin-nniḍen akken ad kecment deg umussu asdukklan. Imi, ugar n 13 n tddukkliwin i iqeddcen imir-a deg Ayt Smaɛel, war ma tban-d ula d tili n tmeṭṭut deg-sent. D acu, akka tura dɣa, ttheggint kra n tlemẓiyin ad zdint d agraw i usnulfu n yiwet n tddukkla n tlawin n Ayt Smaɛel. Ma nsenned ɣef teɣbalut-nneɣ i iqerben ɣer terbaɛt-a, ad yili yiswi agejdan n tddukkla-a ara d-ilalen, d aseḥbiber ɣef yizerfan n tmeṭṭut s umata, akked uheggi n warmuden i yerzan lxalat, timetti d yidles. « Nɛewwel tikkelt-a s tidet ad d-nesnulfu tiddukkla tamenzut n tlawin n Ayt Smaɛel. Mazal kan ad yamed lqidar n tɛeggalin i ilaqen akken ad nekker i umecwar wis sin n uxdam n lekwaɣeḍ. Nessaram ad nessiweḍ ɣer lebɣi s tekti-a tamaynut ». I d-tenna yiwet seg tid i d-yettheyyin asnulfu-a. Ahat d asurif amenzu ara yeǧǧen tameṭṭut n Ayt Smaɛel, ad d-teffeɣ seg umeslay-nni n nnig ukanun, akken ad temmeslay ɣef usnerni n tmetti d tifin n tifrat i wuguren-is. D ayen ara yesǧehden ugar amussu asdukklan, s yisenfan-is yemgaraden, deg temnaḍt-a tamsedrart.

   M. K. 

  
 Tezga-d tɣiwant n At Mlikec deg twinest n Tezmalt, s tebɛed n wazal n 80 n yikilumiṭren ɣer Unẓul-amalu n waɣir n Bgayet. Tettwassen abeɛda s umezruy-is iqerben, imi d taddart i d-yefkan lqidar n 1 000 n yimeɣrasen di tegrawla n 54-62. 

 Ussan-a kan dɣa, s tallelt n uxxam n tɣiwant, thegga-d dinna tddukkla tussnant n At Mlikec « Tibḥirt n tmussni » tafugla i yilemẓiyen i d-yewwin akayad n BAC seg yigemmaḍ i d-yeffɣen ass n 18 yulyu. Deg 88 n yinelmaden n uswir wis kraḍ i yettwajerrden deg Tesnawit 1000 n yimeɣrasen, 49 seg-sen ssawḍen ḥellan-d tasiregt-nni n uɛeddi ɣer tesdawit. Di tfuggla-a i yemmuggen deg tesnawit, ḥeḍren yimḍebbren n tɣiwant d tdayra akked kra n yinebgawen i d-ɛerḍen yimheggiyen i tegnit-a. 

 Deg wawal n unemhal n tesnawit-a, Mass Racid Rebbaɛi, yesnemmer abeɛda wigad i d-yeddan yid-s deg teɣzi n useggas, am wakken yessawel i kra n wid yeqqnen i uḥric-a n tɣuri di temnaḍt-nni ad qedcen s wugar n tnimar ɣer sdat i ussali n uswir d ufmiḍi n usmurres, imi aseggas-a, i telɣut, tewwi-d kan afmiḍi n 54.44%. D ayen i yeǧǧan kra n urbaɛ zeɣnen agemmuḍ-a d umḍiq wis 44 i d-tewwi tesnawit-a 1000 n yimeɣrasen At Mlikec. 

 Dima ɣef wawal n unemhal n tesnawit-a, lemmer ad ddukklen ugar wid i terza taluft deg tɣiwant-nni, tezmer ad taweḍ qabel tesnawit-a ɣer ufmiḍi n 80% n usmurres di Bakalurya acku wid ara iɛeddin tura i uswir wis kraḍ gerrzen s tlemmasin i sɛan. Ma d ayen yeɛnan allalen ipidagujiyen deg tesnawit-a, tenna-d teɣbalut-nneɣ d akken tura nuḥen ɣur-sen, ɣas ma tuɣ tella aṭas n txessast ilindi. Yeqqim-d ihi yal wa ad yeg amahil-is – inelmaden, imawlan, iselmaden d yimḍebbren – akken ad taẓ tesnawit-a ɣer sdat. 
  M. K. 

  
  (Aḥric wis 2, taggara) 
 Deg uḥric-agi, yella-d wawal ɣef wuguren n tuddsiyin n tudrin.

  Tala-Ixlan 

 Leǧǧessa n win yemmuten, tsergagay amdan, tessqraḥ-it. Tesduqqus-it-id, tessakay-it-id belli kullec ɣur-s taggara, ifennu. Akken ad isɛeddi lweqt n tuqriḥt imi ur izmir ara ad iɣleb lmut wala ad ittu. Yesnulfa-d umdan leɛwayed yerzan acebbaḥ n win yemmuten. Ttcebbiḥen yimdanen win yemmuten, ttbeddan fell-as akken ilaq. Issefk ad iruḥ zeddig. 

 Ɣef waya sucufen-as, qqaren leqran, ttseddiqen fell-as akken ad ittwaneqbal ddaw wakal. Ɣef waya, apsikanalist S. Freud si tama-s, yenna ayen akk ixeddem umdan i win immuten, ixeddem-it aṭas i yiman-is, akken ad iḥareb ɣef yiman-is, netta d-iggran di ddunit. Yenna-ak, mi ara yemmet yiwen, tawacult-is, wid i t-iqerben mliḥ, ttbeddan fell-as, ttagaden ad t-serfun acku kra n yisallen i ikemnen deg wallaɣ n wid d-yeggran, ttalin-d, ttufraren-d ttaren amdan deg tugdi. 

 Ɣef waya, imdanen–a xas tikwal ur ḥemlen ara win-a yemmuten, meɛna ttcebbiḥen-t akken ilaq, akken ad ifraḥ. Ttagaden ad yerr ttar, ad ten-id-iwwet si laxart akken qqaren. Ihi, tugdi, tejreḥ n wulawen i d-tessegray lmut, tessergagay amdan, tessiḥninit, tesslalay-d deg-s tagmat, ibeqqu ad ixdem lxir. Akka i kkren kra n n yilmeẓyen, nnan-as, issefk ad nennejmeɛ, ad d-nesbedd tajmeɛt, ad nseggem taddart. Lɣaci akk ddan deg wawal-nsen, lǧemɛa i d-iḍfren, tennejmaɛtaddart. 

 Sbedden-d kra n yilmezyen iman-nsen, imezdaɣ ferḥen. Deg wussan-nni kan bdan leqdic. Qedcen ayen qedcen, am tejmeɛyin iɛeddan, maca zrin kra n wagguren dɣa bdan feččlen neɣ sefcalen-ten wiyiḍ. Akka, ttensaren yiwen yiwen armi tefsex akk tejmaɛt. Seg tefsax tejmeɛt taneggarut n taddart n Tala-Ixlan, yal yiwen ixeddem akken i as-yehwa. Wa ad icɛel rradyu neɣ tilibizyu alamma slan-as-d. Mi i as-yenna walbeɛḍ a leflani bezzef, ad d-yini, aql-i deg uxxam-iw, ad xedmeɣ akken i yi-ihwa. Nuɣen sin ɣef tlisa, ulac win i d-yusan ad ten-ifru. Kkemlen sekren-tt armi ur ǧǧin tawwurt i tifrat. Akka seg tefsax tejmeɛt taneggarut, yal wa akken i as-yehwa i ixeddem. Iḍumman ferzaɛen deg yibardanan, ula d timeqbert d unnar n ddabex uḍar ur mniɛen ara. Ad tafeḍ din ipuciḍen mkul ini, plastik, tiqraɛtin… 

 Tin i tent-yugaren, d aqfel n ubrid n taddart azal n waggur. Yiwen uterras, ikker-d ssbaḥ, yufa-d taqerɛunt n crab sdat n uxxam-is, yenna-as: “Teḥrem ar yiwen ma iɛedda-tt ssya”. Yeqfel abrid n tumubilat ulac win ara iɛeddin. Ulac win d-yennan aḥ. Ula d wid ɣef i buṭin madden, ur d-nṭiqen ara, sussmen, bran i ṭbel deg waman am medden yakk. Smenyafen lɣaci ad aɣen abrid issawnen, akken ad ffɣen neɣ ad d-kecmen s axxam, wala ad inin mačči akka. wissen ma d tugdi neɣ d aḥezzeb ! 

 Akka, gugmen yimawen, ǧǧan-t ɣer lɣerḍ-is, armi i as-yehwa. Iffeɣ-d usenfar n tilifun, ferḥen ad sɛun medden Internet deg uxxam. Yuɣal wid iṛṛayin, ferqen-t am tunṭict, wa fkan-as, wa zeglen-t. I lemmer telli tejmeɛt, yili mačči akka i inna yiwen !

  Gar nnger akked twaɣit 

 Ass-agi, mi berḥen ad tennejmeɛ taddart, ferḥen akk medden, nwan akk d asbeddi ara d- sbedden tajmeɛt. Ad d-ilin yimsewqen ijdiden ara isewqen ɣef taddart. Ad kfun wuguren, ad tekfu tmḥuḥeqqranit, ad uɣalent tlisa i meyaf, ad ikkes leḥsed, ad ikfu d nekk i d nekk, ad ikfu akken i i-ihwa… 

 Ass-a, wi icqa wi i d-issawlen s anejmuɛ, n tama ufella neɣ n tama wedda. Nnan akk medden d ayen ilhan. Ussan-d yakk yimezdaɣ, ad nnejmaɛen, wwḍen uqbel ttiɛad. Wid i d-issawlen, banen-d walen-ten, d udmawen ijdiden, ad d-awin ajdid i d-yenna umɣar. Qqimen akken, ṭṭfen tama n ufella akken ad-d-mmeslayen. Ibda-d yiwen n yilemẓi ameslay, izwar-d s wawal n Rebbi. Syin, isḥassef aṭas ɣef liḥala deg tettidir taddart. Yenna: “Ikfa leqder, tennejla leḥya, armi baba-s d mmi-s, tessen crab akken. Armi ilemẓi d tlemẓit ceṭṭḥen akken, ilaq ad nerr tilisa i waya, ad necbu inselmen”. 

 Ayen iwulmen i taddart n Tal-Ixlan d lǧamaɛ. Ikemmel-d yiwen n yilemẓi-nniḍen di lǧara-s, yenna: “Tadrimt, mačči d aɣbel”. Wa deffir wa, yiwen n wawal, iswi yiwen : “Ad nebnu lǧamaɛ”. Tura d ayen ḥsan lɣaci i wacu i d-ssawlen imexluqen-agi. Ziɣen mačči d agraw n tejmeɛt i ten-iceɣben. Ttemyexzaren kan yimdanen. Udmawen kersen, imawen ggugmen, qebren wulawen. Yuɣal inteq-d yiwen n umɣar yenna : “Nesɛa lǧamaɛ anda ara nezzal, i wumi lǧamaɛ-nniḍen, cukkeɣ yella wayen yezwaren aya. Ikfa awal-is, ikfa unejmuɛ, ulac win d-yernan awal, ggugmen yimawen. 

 Ula d wid-nni i issawalen s tugdut sussmen, nnan-d ḍemɛen ad ten-id iṣaḥ cwiṭ seg usenfar. Seg wasmi yemmut umɣar, iwwet iɣisi deg uxxam, iɛeggalen-is, wa ijebbed, wa ikerref, yal wa sanda i tt-yerra. yiwen yerra-tt kan i cḍeḥ, yenwa d wagi i d idles. Wayeḍ yerra-tt i teqrɛat, deg ubrid yessalay ṣṣut-is, ittcuffu idmaren-is. Ma d wayeḍ-in yerra aqerru ɣer lqebla, yenna-as yella uẓekka. Malḥa deg uxxam tecɛel tilibizyu, terra-tt ɣer ccerq. Wwet ad tekker !
  R Lasheb 

  
 Deg yiseggasen-a ineggura, ṭṭfent tkebbaniyin tibeṛṛaniyin amḍiq ameqqṛan n uxeddim di tmurt n Lezzayer. Ladɣa tigad n Ṭṭurk akked d tid n Ccinwa. Am tkebbanit n CRCC i yeṭṭfen asenfaṛ n ubrid amazzal (autoroute) i yellan gar Lezzayer tamaneɣt, yettuṛaǧu ad yettwakemmel armi d Bgayet. Ass n ahad 24 di yennayer yezrin, yiwen n uxeddam seg termist-a, i yesεan azal n 45 n yiseggasen, yeḥṣel deg wasif Asemmam ( Ssumam ), deg umḍiq iwumu qqaṛen Agemmaḍ, taɣiwant n At Leflay di tdayṛa n Sidi Ɛic. 

 Imi yella inehher yiwet n tmacint, itekkes iεewwiqen yellan deg umḍiq-nni i wakken ad sεeddin syinna abrid. Ɣef leḥsab n yiqeddacen n Uḥuddu aɣarim, teḍra temsalt-a ɣef wazal n 02:25 n tnezzayt.

  D ayen i ten-yeǧǧan, gren iman-nsen i wakken ad fken afus n tallelt, ad d-sselken anehhaṛ-a. Ama s yimenṭaben ( plongeurs ), neɣ s yikamyunen n unekcum, s lemεawna n termiṣt n CRCC. Seld ugar n sin n yisragen, ṣṣawḍen selken-t-id. Imḍebber n terbaεt n usellek n Uḥeddu aɣarim, yessawel imir-n i unemhal n twilayt n Bgayet, i yessawlen s nnuba-s i Lwali.

<p style="text-align:right">  K. K. 

  
 Yunes Drisi, d yiwen n yilemẓi i yesεan 27 n yiseggasen kan di leεmeṛ-is, ɣas ma yella meẓẓi, meεna ayen yexdem yessemɣeṛ-it deg wallen n umaḍal s umata. Aqcic-agi, seg wid ifaqen d akken imal n tezmert, d tudert n umdan, yebna ɣef waddad n tezdeg n twennaḍt. Akken neẓṛa, deg yiseggasen yezrin, ṭṭuqten lehlakat deg tmura n ddunit s umata, dɣa seg usrag ɣer wayeḍ, ttnulfun-d ddeqs n waṭṭanen. Amihan deg-sen d win n uxenzir iwumi qqaṛen lehlak n leqṛen. Mebla ma nefka i yiman-nneɣ tuttriwin ɣef tmentilt-nsen, tiririt tban am tafukt; imi d abeddel i d-yeḍṛan deg twennaḍt gar zik d tura i d-yesnulfan yal aṭṭan. Ccil tura aṭaṣ i d-terna tetiknulujit i tmetti ur tt-neksib zik, meεna seg tama-nniḍen, tegla s ugama d tezdeg-is, s udem amatu tessexser tawennaḍt. Gar yimeɣnasen i yekkaten ɣef yizerfan n twennaḍt, Yunes Drisi i d-yesnulfan tikti n » Trash tag challenge « , neɣ s teqbaylit « Acqirrew n ugudu ». Tikti-a, tabna ɣef usizdig n umḍiq i yellan yexnunes, win igan leqdic-a n usizdeg, ad yexdem tawlaft deg umkan-nni uqbel ad t-yessizdeg, am wakken ad yernu tayeḍ seld asizdeg. Ayagi i wakken ad walin medden amgarad yellan gar snat n tewlafin-a, ama seg tama n ccbaḥa, n yemɣan i d-yettemɣayen neɣ seg tin n uḥulfu n umdan. Ad d-nesmekti d akken leqdic-a, yebda-t-id Yunes, dɣa yebḍa-t deg uẓeṭṭa Internet, syin bḍan-t aṭas n medden, ddmen ccɣel-is d amedya n umennuɣ ɣef tkulujit. Yuɣal Yunes d agellid n twennaḍt deg umaḍal s umata, acku zzhir n tiɣri-s yewweḍ s tsussmi deg ukuẓ n tɣemmaṛ-is, dɣa aṭas i yeddan deg ubrid-is ɣiwlen i uceyyeε n tewlafin sdat yimeḍqan i berzen nutni. Ɣer taggara, yewwi-d fell ad t-nessebɣes, acku ayen yexdem, d ayen ara d-yawin abaɣur i tmetti tamaḍlant. Nessaram ad lḥun yilemẓiyen deg ubrid-is. 

  K. K. 

  
 Ass-nni n ssebt, 10 deg unbir 2018, i tessuli s wudem unṣib tezrigt tis 23 n rreḥba taɣraɣlant n udlis n tmurt n Lezzayer, yettwassnen s yisem n SILA, i yebdan ass-nni letnayen 29 tuber.

 Ma d tikkelt-agi, fernen yimsuddsen n rreḥba-agi tamurt n Ccinwa i d-yellan d tinebgit n lḥerma, i d-yewwin yid-s azal n 150 n yiwudam n tsekla, gar tezrigin d yimura. Gar-asen dɣa, aneggal Mo Yan i yewwin arraz n Noblel di tsekla deg useggas n 2012. Ma ɣef tḥawact n tezrigt n useggas-agi, ttekkint deg-s ugar n 970 n tezrigin, gar-asent 271 n tmurt n Lezzayer d wazal 499 n tezrigin-nniḍen i d-yerzan seg wazal n 47 n tmura tiberraniyin. Azal n 300 000 n yidlisen s tutlayin yemgaraden n umaḍal; Tmaziɣt, Tafransist, Taɛrabt, Taglizit, Tacinwat…atg, i d-yettwasneɛten ɣef teɣzi n 10 wussan. Am wakken i as-tuɣal tejmilt meqqren deg usiher-agi, ɣer tama n wahil anesbaɣur i d-tewwi tmurt-agi n Ccinwa. Fkan daɣen yimsuddsen n leqdic-agi, tagnit i wazal n 70 n yimura ilmeẓyen izzayriyen i wakken ad sneɛten idlisen-nsen i umaḍal merra. Am wakken diɣen i d-llan leqdicat idelsanen-nniḍen, yecban 40 n temliliyin tiseklanin, isaragen, isaragen iwezzlanen d uskasi n wayen icudden merra ɣer udlis s umata. Ula d tijmilin i yiwudan n tsekla d yidles s umata, llant-d di ttiɛad, ama d izzayriyen yecban, Amine Zaoui, Rachid Boudjedra, Merzak Bagtache ama d iberraniyen yecban, Abou Kassem Saad Allah, Mourad Bourboune…atg.

  Ahil anesbaɣur sɣur temkerḍit tagejdant   n Tizi Uzzu 

 Ula d tamkerḍit tagejdant n tɣuri taɣerfant n Tizi Uzzu, tella di ttiɛad s waṭas n leqdicat d yirmad ɣef teɣzi n usiher-agi. Seg wass-nni n tulya tunṣibt, i d-yellan ass 29 tuber 2018, i bdant temsikniyin n tuddsa-a, yecban idlisen, irmad, arraten n zawiya Sid Ali Moussa…atg. Yella-d diɣ usikew n tira s tifinaɣ sɣur Yanik Ikhou d Saliha Ouahioune, ɣer tama n usenzi s ubuddu sɣur ddeqs n yimura gar-asen: Attaf Mohamed, Mariche Ahcene, Yefsah Abderahmane…atg. tella-d diɣen tɣuri d usiken n yimuhal n yinelmaden n uɣerbaz alemmas Mouloud Feraoun n Tizi Uzzu. Ass-nni n ttlata, 30 tuber 2018, llan-d yisaragen iwezzlanen sɣur yimura-a: Ahcene Mriche, Akli Drouz d Rachid Ouerk, yella-d diɣ usikew n usuneɣ d usnulfu sɣur yiḥafaḍen ɣef usentel-a “Adlis-iw d wunuɣen-iw”. Ula d asenzi s yibudduyen n yimura, llan deg ttiɛad, gar-asen Halouane Hocine, Choitene Lynda, Nait Abdellah Mohand…atg. Ma d ass-nni n larebɛa, yezzi wawal deg tgida timeḍwert ɣef wassaɣ n tsuqqilt i lmend n usnerni n udlis n tmaziɣt. D Hamid Bilek d Brahim Tazaghart akked Djamel Lasheb, i iseqerdcen awal ɣef usentel-agi, deffir-s kan, yella-d usikew n tsuqqilt. Llan-d daɣen yisenza n yibudduyen sɣur Bentaleb Brahim, Kammel Nacer akked Koudache Lynda, i ibudden idlisen-nsen i yimeɣriyen. Ass aneggaru n wahil-agi, yekfa ass-nni n umenzu n unbir 2018, tella-d tejmilt i umjahed d umaru Salah Mekacher, s usenɛet n yidlisen d tudert d umecwar n umjahed-agi. Leqdic-a, yella-d i lmend n usmekti n umulli wis 64 n beddu n tegrawla tazzayrit, llant-d diɣ tnagiyin sɣur wid i t-yessnen. Ula d idlisen n umezruy, llan di ttiɛad, anda i xedmen yimura-a Imache Chabane d Mohammed akked Zamoum Rabah. Ɣer taggara, ad nesmekti belli ass aneggaru n rreḥba-a, yella-d ssebt, 10 deg unbir 2018. 

   Gh. A. 

  
 Abeddel yekcem deg tikli tagamant n tudert, daymi ddunit tezga tettemhaz, tettbeddil. Ayen akk yettidiren deg lqaɛa, yewwi-d ad yekcem deg umussu n tudert, war leɛtab, war amennu&amp;gamma,; maca s lebγi, acku ddunit s timad-is d abeddel. Amussu n tudert, yettawi-d yid-s tanufli, isenfaren imaynuten, asirem d tirga yettuγalen d tilawt. Abeddel d tamuγli tamaynut, d tikli tamaynut deg ubrid amaynut i ilaq ad neḍfer akken ad nheggi iman-nneγ i tudert n uzekka, tudert n tumert d liser. Ma nebγa, ayγer ala ! Amdan, d ayen i yettxemmim. ‘’Akken i yettxemmim deg wallaγ-is i yettidir ula d tudert-is’’. Anamek n waya: amdan d lemri n wayen akken i yettxemmim. Tikli-s akked tigawin-is d lγella n uxemmem-is. Am yimγi ara d-yeffγen seg tzerraɛt, war nettat, ur yezmir ad yili. Ttlalent-d tigawin-nneγ seg tzerraɛin tuffirin n yixemmimen-nne&amp;gamma,; yerna ur zmirent ara ad ḍrunt war tizerraɛin-a. S wakka, yal tikli d yal tigawt ara yeg umdan, d afaris n uxemmem-is. Tigawt, d tajeǧǧigt n uxemmem, tumert akked wurrif d igumma-ines. S wakka, amdan iγellet igumma ẓiden neγ rẓagen n wayen akken yeẓẓa s uxemmem-is. Nekkni akk d tugna n yixemmimen-nneγ. Ayen akk nedder d wayen ara nidir d nekkni i t-yebnan s tektiwin-nneγ. Ma yella nettxemmim γef wayen n diri, leɛtab d lmerta ad aγ-ḍefren akken i ttemseḍfaren wass d yiḍ, ur aγ-xeṭṭun ara. Ma yella neẓẓa deg-neγ axemmem yelhan, yufraren, talwit d tumert, ad d-neγlen fell-aγ am udfel-nni acebḥan, mi ara d-yeγli γef tmurt, ad yesfeḍ akk ayen yellan berrik. Ihi, d amdan i ibennun u d netta i yessedramen tudert-is s uxemmem-is. Kra ur yelli s lqeḍra neγ kan akka s ugacur. Deg tebḥirt n yixemmimen-nneγ i d-yesnulfuy imrigen swayes ara yeγḍel tudert-is, maca dinna diγen i yezmer ad yebnu iγaladen iseḥḥan ara iḥudden γef ddunit-is, u ad yeḍmen i yiman-is tudert n talwit, n rrezg d tumert n lebda. Tasarut, ha-tt-an gar yifassen-nwen, d axemmem-nwen. Ma tebγam ad ffγent tirga-nwen, ad tawḍem γer yiswan-nwen, ili-ken d ufraren deg yixemmimen-nwen, ad teǧǧuǧeg tudert-nwen. Xemmet, rǧut, sirmet ayen tebγam, ad tawḍem lebγi-nwen.

  Larbi Yahioun 

  
 Deg tdiwennit-a, newwi-d awal akked Younes Boudaoued ɣef umecwar-is deg ccna akked ssinima.

  Aɣmis n Yimaziɣen: Amek i tebdiḍ amecwar-is di ssinima ?  

 Younes Boudaoued: Tazwara, tusa-d kan akka ur d as-heggaɣ ara. Imi nella neqqim nekk d yiwen umeddakkel , dɣa yenna-id: ‘’Ayen ur tettaraḍ ara les clipes-agi-inek d isura?’’. Dɣa seg yimir-n tebda tikti-a tkeccem i deg wallaɣ. Syin nniɣ-as ayen ala. Xedmeɣ kra n usileɣ deg useḍru ama dagi di Fransa , ama di tmurt n lalman. Syin, suffɣeɣ-d isura s teqbaylit, gear-asen : Wejṭuṭi , Tenna-iyi yemma , Axxam n mmi…

  Mass Boudaoued d acennay daɣen…  

 Ih, cennuɣ, xedmeɣ tizlatin anda i sɛeddayeɣ izen s yiwet n tarrayt yesseḍsayen. Ḥku-aɣ-d ɣef tezlit n Wardiya n 13 Tizlit-a, wwiɣ-tt-id seg umezruy n tmurt n leqbayel. Tagi d yiwet n teqsiḍt n tmeṭṭut i d-yusan si tama-nni n Uqbu ɣer dagi ɣer Usqif n ṭṭmana. Txeddem deg usensu isem-is Transatlantique , tettwahqar , ttasmet seg-s tiqcicin n taddart. Syin ssawalen-as wardiya n treiz , akka ihi i d-xedmeɣ taqsidt-agi d tizlit

  Ma tebɣiḍ ad d-nawi awal tura ɣef Tfaska n usaru amaziɣ deg Fransa… 

 Tafaska-agi tella d tilellit, d tiddukkla tadelsant Faḍma N Sumer i tt-id-iheggan, anda i nger tiɣri i wid yesɛan isura s tmaziɣt di tmura n tmazɣa akken ad ttekkin deg temsizzelt-a. Syin, teḍra-d tfaska-agi deg waggur n tuber di tmurt n Fransa, anda i d-ussan wid i itekkan deg temsizzelt , ama si tmurt-nneɣ ama si tmurt n Lmaruk. Arraz n usaru ifazen yuɣal i Hocine Tahiri s usaru Aberray si tmurt n Lmaruk. Yuɣal warraz n usebgar ifazzen i Zahia Ezahiri. Ma d tira (asinaryu), yewwi-t Mohamed Rahal. Bɣiɣ daɣen ad d-iniɣ belli asinaryu i d-yexdem Mass Djamel Kacher igarrez, maca aɣbel i d-ufan wid ifernen deg temsizzelt, d akken llan yiɣawasen n dir, dɣa kukran akken ad as-yuɣal warraz. Maca, ad d-iniɣ d akken asinaryu yelha, syin yuɣal warraz i Muḥemed Reḥal. Asebgar ifazzen, isuḥ-d Mass Rabaḥ Yaɛbaden deg usaru “Selyuna”.

  D acu n yiɛewwiqen i yellan deg ssinima amaziɣ ?  

 Tamezwarut d tadrimt , ulac win ara d-iɛawnen isura. Ad nernu, daɣen, di tmurt-nneɣ ur ttaɣen ara isura. Syin, ad naf di tiliẓri acḥal d lesnin, aṭas n yisura i d-yettɛeddin, meɛna ur ttwaxellaṣen ara. Tura, qqaren-d ilaq d kunwi ara d-inadin tadrimt akken ad yeddu usaru. Di timetti-nneɣ, urɛad i faqqen akken ilaq i tarrayt n uspunsur, acku mazal ɣilen aseḍru (asufeɣ), d asɛeddi n lweqt kan, neɣ d urar kan. Ur zrin ara d akken amsuffeɣ d yiwen i d-yessufuɣen , yeḥwaj win ara t-iɛawnen. Aɛewwiq ameqqran i nekni d lemɛawna n wid yettwalin ssinima amaziɣ akked wid i t-yeṭṭafaren. Ma yella agdud ur yettwali ara ayen i d-nessufuɣ , ma yella imawlan ur ttawin ara dderya-nsen ɣer tzeɣwa akken ad walin ticeqqufin n umezgun, d isura-nniḍen, nekni ttruzun-aneɣ ifadden s wanect-a, dɣa din i nḥebbes. Bɣiɣ ad xedmeɣ tiɣri i tddukkliwin akken ad xedment ahilen, am umedya : ad sɛeddayent isura imaziɣen yemxallafen. D ayen ara yefken afud i wid ixeddmen di taɣult-a n ssinima akken ad ikkemel, mačči kan d aya imi s usaru, s umezgun agdud ad yissin ama d tutlayt-is ama d idles-is. Maca akken ttwaliɣ di tmurt-nneɣ, tiddukkliwin,tencadent-d icennayen kan , ttaken-as aṭas azal i wayen ukk yeɛnan ccḍeḥ, ttun d akken yella ssinema, tella temedyazt. Ma yella nexdem amgarad gar ssinima di tmurt n lmaruk akked tin n tmurt-nneɣ, ad naf d akken s waṭas i d-aɣ-ifen, ulac tiddukkla ara ixeddmen tameɣra ur d-txeddem ara asaru. Maca ɣur-nneɣ ulac anect-agi , ḥemmlen yakk ad d-addren Muḥya maca qqlilit tddukkliwin i ixeddmen taceqquft n Muḥya. Xedmeɣ tiɣri i tddukkliwin ɣef wanect-a, maca ala snat i yi-d-yerran awal : Tiddukkla n Tqerbust akked tiddukkla deg Yiɛezzugen .

  Ma yella nuɣal-d ɣer usaru Axxam n mmi. Tenniḍ ussan iɛeddan ur t-tettkemmileḍ ara. Ayen ?  

 Nufa-d aspunsur , maca aɣbel –nneɣ deg tedrimt, imi ma yella yefka-ak-d uspunsur tadrimt swayes ara yeddu usaru , ddewla ad tawi 12% seg uspunsur. Rnu-as, tafzert, ad awin 20%. Anect-a, ttawin-ten si raselmal. Syin, ad ternuḍ ayen yakk ara tserfeḍ ɣef usaru, ad d-tafeḍ iman-ik ur terbiḥed ara. D ayen i yi-yeǧǧan nniɣ-d d akken ur ttkemileɣ ara asaru n Uxxam n mmi. Ad rnuɣ ɣer wanect-a mi ara d-yeffeɣ usaru , neɣ tizlit, les CD ur ttnuzun ara imi Youtube tura yerza-aɣ. Aṭas n wid i yettawin ayen i d-nessufuɣ, xeddment dinna s yisem-nsen. Rnu, wigi imfarasen (les producteurs) i d-yeqqaren yenɣa-aɣ le piratage, nutni s timad-nsen snuzun s 50 DA 100 n tezlatin .

  Yella kra n usenfar i d-tessewjadeḍd sya ɣer sdat ?  

 Tura ur cukkeɣ ara , ma yella nufa-d aspunsur ad d-nessufeɣ , ma yella ulac aqlaɣ neqqim.

  Awal-ik n taggara…  

 Ad d-iniɣ d akken tafaska n usaru amaziɣ d yiwet n tfaska tilellit, acku aṭas i iɣillen d akken tafaska tesɛa assaɣ akked MAK, dɣa bedden-aɣ-d d iɛewwiqen. Nekk ass n wass-a, ad iniɣ belli nekni iswi-nneɣ d idles amaziɣ, nexḍa i tsertit, nexḍa i skra yesɛan assaɣ akked ikubar yemxallafen. Nekni d tiddukkla i d-iheggan tafaska , akken ad d-nejmaɛ isura imaziɣen si tmura n tmazɣa , ur nxeddem ara tasertit, maca d yidles akked tmaziɣt daya kan .

  Testeqsa-t Yamani Souhila 

  
 Ass n sed yezrin, deg uxxam n tddukkla Numidya n Wehran, am tannumi, yal mi ara yili ttiɛad adelsan, mlalen-d yiɛeggalen n tddukkla d kra n yimezdaɣ akked yinebgi i d-yusan, aselway n tddukkla Itri Adelsan n Uqbu, Akli Utamazirt i yettheggin asaru ɣef umecwar n tmedyazt, akked wudem i teɛna temsalt, tamedyazt, tamyarut, tamsuqelt, tanaẓurt, Nadya Benamar, d tamezdaɣt n Wehran, seg tmurt n Leqbayel. Asentel n temlilit, d awal i yezzin ɣef Nadya tamedyazt d umecwar-is akk i d-telḥa, ama deg yidles, deg ubrid n timmuɣnest ɣef tmaziɣt, u ladɣa deg tmedyazt. Ssebba n temlilit-a, d aheggi i tejmilt ara as-yuɣalen i tmedyazt-a di twilayt n Bgayet, deg Uqbu swaswa, seg 27 ar 30 duǧember 2018 sɣur tddukkla Itri Adelsan n Uqbu, di tfaska n tmedyazt i xeddmen akka tura i tikkelt tis 12. Heḍren-d akk wid i d-yusan, fkan-d tanagit-nsen d wayen akk ssnen si lbeɛd neɣ si lqerb ɣef tnaẓurt yettfeṣṣilen awal, Nadya Benamara. Yiwen n wawal iɣef mwatan merra wid yellan din, d akken tuklal tajmilt-a ara as-yuɣalen, imi d asṭeɛref ɣef ubrid d umecwar meqqren i d-tewwi segmi tella meẓẓiyet, tebges ad terreẓ leqyud i icudden tameṭṭut d yir tamuɣli n tmetti ɣur-s. Ɛla ḥsab n umeslay n kra n yimeɣnasen n tsuta-nni n yiseggasen n 80 d 90, gar-asen amyaru ameɣnas Ǧamal Ben Ɛuf, nnan-d d akken Massa Nadya, gar tlawin qlilen ur nugad ara, ur nesris ara ifassen-is deg waɣir n Wehran s lekmal-is, ussan-nni iberkanen n tɛecret n 1990 d tebrek i swayes i d-yegla rrebrab. Tleḥḥu di tallit-nni war lḥiǧab s tfenṭazit, tmuger tallit-nni s tebɣest d tẓuri, am nettat am kra seg tnuddiwin-is. Tajmilt-a seg yiwet n tama, d azal d tumert ara yeččaren ul-is d lferḥ, acku ur d-yezzi ara useggas segmi yemmut urgaz-is. ‘’Ɣef waya ihi, ilaq yal mi ara tettunefk tegnit, yewwid-d ad d-nemmekti inaẓuren, imedyazen d yimeɣnasen imenza i d-ineǧren abrid, akken ass-a xerṣum tamaziɣt tban-d deg unnar ɣas s kra, maca werɛad tessaweḍ, abrid mazal ɣezzif’’, i d-yenna yiwen seg yimsuddsen n temlilit-a. 

  Khaled. A 

  
 Tuɣal-d aseggas-agi lxedma n yigelman deg tmurt n Lezzayer, mebɛed mi teḥbes acḥal-aya. Walan yimussnawen n tdamsa lecɣal-a, d abaɣur i tdamsa taɣelnawt, ara yefrun ugur n yigelman (cuirs). D annect-agi, i yeǧǧan, dɣa, awanek n tmurt n Lezzayer, ad yexdem ticemlit n ujmeɛ n yilmesyar n wakraren i imezlen ass-nni n lɛid tameqqrant. Ugar n 900 000 n yigelman n yizamaren i d-yettwajemɛen deg setta n lwilayat n tmurt ideg i d-yella ulqaḍ-nsen. Am wakken i t-id-yefka Unemhal amatu n tegrawt tanagdudt n lkettan akked uglim (Getex), Mass Mokrane Zerrouki, deg uktazal n temhelt-agi tamezwarut, yenna-d : « Nessaweḍ ad d-nejmeɛ ugar n 900 000 n yigelman n yizamaren i d-yellan deg setta n lwilayat-agi : Lezzayer tamanaɣt, Wehran, Qsenṭina, Ǧiǧel, Sṭif akked Tbatent. D agemmuḍ yelhan ideg temzelt-agi tamezwarut n usegrew n yigelman n yikerriyen, i d-yellan ass-nni n tizli n lɛid-agi tameqqrant iɛeddan ». Am wakken daɣen yetturaǧu deg useggas i d-iteddun ad yili ujmeɛ deg waṭas n lwilayat, dayen ara yessalin ula deg wuṭṭun n yigelman-agi. Ikemmel yenna-d : «Tamzelt tis snat n usegrew n yigelman n yikraren, ad ten-nesmatu seg lɛid tameqqran i d-iteddun deg wakal n tmurt merra, aya ad aɣ-yessiweḍ s asegrew n yakk ilemsiren n yizamaren ara yemmezlen. Ad nessiweḍ ɣer 4,5 ar 5 n yimelyunen n yilmesyar ara d-nessegrew, imi yal aseggas azal n xemsa n yimelyan n yixfawen n yizamaren i zellun Yizzayriyen». 

  Gh. A. 

  
 Mebɛed mi d-yella ujerred deg wussan iɛeddan yisikwan (ateliers) imaynuten n Temkerḍit tagejdant n tɣuri taɣerfant n lwilaya n Tizi Uzzu, ad yebdu deg-sen uselmed seg uzekka n ttlata, 9 tuber 2018, deg tmeddit n wass, akken i d-yeffeɣ deg yiwen wulɣu n Tenmehla n yidles n liwaya-agi. Setta n yisikwan (ateliers) isensegmanen ara d-yernun ɣer tlata-nni yellan yakan: Timucuha, imuhal n ufus akked usuneɣ. Gar setta-agi ijdiden, ad naf rebɛa deg-sen rzan tutlayin-a: Tamaziɣt, tafransist, taglizit akked taɛrabt, rnu ɣer sin-nni-nniḍen, d asikew n tussnaggurt (astronomie) wayeḍ d agraw n tɣuri. Ma ɣef yiswan n yisikwan-agi imaynuten, tenna-d Massa Goumeziane Nabila, tanemhalt n yidles n liwlaya n Tizi Uzzu: “D Isikwan yellin tiwwura-nsen i yinelmaden yesɛan gar 10 alamma d 15 n yiseggasen deg leɛmer-nsen.Yal asikew s wahil-is. D tagnit i tmussni d usnerni n tmussniwin, ama deg tutlayin ama deg tɣuri d wayen-nniḍen”.

  Ghani Adaoun 

  
 Tessufeɣ-d lbanka tazayrit tugzimin tibankatin akked tepyasin timaynutin ara yettwasselḥun seg tlemmast n wayyur n furar-a, ɣef leḥsab n teɣbalut-nneɣ.Tamsalt-a abeεda, teεna snat n tugzimin n 500 n yidinaren akked tin n 1 000 n yidinaṛen. 

 Ma yella seg tama n tepyasin, d tin n 100 n yidinaṛen i d-yennulfan. Ayagi, ɣef leḥsab n umaray amatu ( secrétaire général ) n lbanka tazzayrit Mass Leḥbib Gubi, yella-d i wakken ad rren tadrimt d tamaynut. Mass Gubi, yessegza-d d akken tadrimt-agi tajdidt, ad teddu lwaḥi d tinna n teqbuṛt, imi azal d ssuma-nsent d yiwet. Ad d-nesmekti belli tugzimin-a, sεant azemz n umenzu n unbir 2018.

 Ma yella ɣef tsekta-nsent ( dimension ): 150 × 71,7 mm i tin n 500 n yidinaṛen, anda i d-seknen Lezzayer s wudem n teknulujit n yisalli akked teywalt, anda i d-yedda wunuɣ n Masinisa. Ma yella d tugzimt n 1 000 idinaṛen, tasakta-s 160 × 71,9 mm, asentel-is ɣef yidles, ansayen, akked tetrara, anda i d-yedda wunuɣ n Lamir Ɛebdelqader. Ayen yeεnan tapyast n 100 n yidinaṛen, tettwaxdem s wuzzal ur nrekku, yerna d win ur nfessi s sshala. 

 Di tagarra, tamsalt-a n uqeεεed n tedrimt, d tin ilaqen, akken i d-yenna yimdebbeṛ n lbanka tazzayrit di unbir yezrin, d ayen iwulmen, imi tella tedrimt i yesεan ugar n 300 n yiseggasen segmi i d-teffeɣ. Seg tama n ugdud azzayri, yebɣa ad yali wazal n usuṛdi mačči ad d-twabeddlent tugzimin, ɣef leḥsab n tnagiwin-nsen.

<p style="text-align:right">  K.K. 

  
 I lmend n wass aɣelnaw n yimeɛder, i d-yettuɣalen yal 14 meɣres n yal aseggas, tiddukkla tanaddalt “Hndi Sport Kabyle”n lwilaya n Tizi Uzzu, thegga-d yiwen n leqdic s wazal-is deg Wammas n zzhu ussnaw (CLS) n temdint n Tizi Uzzu. Ulamma melmi kan i bdan yiɛeggalen n tddukkla leqdic deg unnar, maca ssawḍen ad suddsen yiwen wahil d amerkanti i lfayda n warrac imecṭaḥ meɛduren, imi d tabɣest d lebɣi akked leḥrara n uxeddim i ten-yeǧǧan ad gren isurifen ɣer sdat, xas s lqella n wallalen. Yella-d leqdic-agi ɣef teɣzi n wass-nni n lexmis 14 meɣres 2019, i yebdan lewhi n 10h00 n ssbeḥ s waṭas n temsikniyin ɣef waṭas n yisental yemgaraden.

  Am wakken daɣen i fkan tagnit i yigerdan imeɛdar i wakken ad uraren s waṭas n wuraren i d-asen-d-wwin yiɛeggalen n tddukkla-agi. Syin akkin, tella-d turart n yiwet n tmezgunt i warrac, tin ɣur-s, tella-d tukci n waṭas n warrazen d wuraren i warrac-agi imecṭah i d-yerzan ɣer leqdic-agi. Mi yezgen wass, yella-d ttiɛad n temlilit akked lwali n Tizi Uzzu Mass Abdelhakim Chater, anda fuṛsen tagnit yiɛeggalen n tddukkla-agi tanaddalt “Hndi Sport Kabyle” mmeslayen-d ɣef lexsasat i d-ttmagaren deg unnar. 

 Ma d lwali si tama-s, iṛeggem-asen ad d-yefk afus n tallelt d ibeddi-ines ugar ɣer yidis n yimdanen-agi meɛduren. Yessulli leqdic-agi, s yiwet n tegnit n leferḥ akked tumert, ama si tama n yimsuddsen-agi neɣ si tama n yigerdan i d-yerzan ɣer dinna. Yella-d diɣ ufraq n yikersiwen yettḥariken i lfayda n yigerdan imeɛduren di tikli. 

 Ad nesmekti kan belli, tiddukkla-agi, txeddem leqdicat-nniḍen ɣef teɣzi n useggas, gar-asen turart n waṭas n leṣnaf n waddal i tturaren yimeɛdar, yal taggayt s waddal i d as-iwulmen. Ɣer taggara, nessaram-as i Tddukkla-agi amecwar ɣezzifen d tiddin ɣer sdat deg uxeddim-nsen.

  Adaoun Abdelghani 

  
 Ass-nni n lexmis akked wass-nni n lǧemɛa 8/9 deg furar 2018, yella-d usmekti n tmettant tis 58 n umussnaw ameqqran deg Umussu aɣelnaw “Amar Imache”. Yebda leqdic-agi, ass-nni amhad 8 deg waggur-agi n furar ideg nella, ɣef 08h00 n ṣṣbeḥ deg tzeqqa n temsikniyin « Zmirli » n Uxxam n yidles Lmulud At Mεemmer n temdint n Tizi Uzzu, s snat n temsikniyin, yiwet n tudert d umecwar-is deg Umussu aɣelnaw d tegrawla tazzayrit, ma tayeḍ n tugniwin-is. Am wakken daɣen i d-yella usenzi n yidlisen sɣur tizrigin « Koukou », yella-d diɣ usenzi s ubuddu n yidlisen n mmi-is Imache Chabane. Ma ɣef 10h00 n ṣṣbeḥ, deg uɣerbaz alemmas Mulud Ferɛun n temdint n Tizi Uzzu, tella-d temlilit n Mass Imache Mohamed (mmi-s n Imache Amar) akked yinelmaden n uɣerbaz-agi, yewwi-d awal s telqayt ɣef tudert d umecwar n baba-s. Ikemmel wahil deg tmeddit n wass, dɣa ɣef 14h00, yella-d usarag n Mass Salhi Karim yellan d aselmad n umezruy deg Ugezdu n tutlayt d yidles n tmaziɣt n tesdawit n Mulud Mɛemmri. Yezzi wawal deg usrag-agi s umata ɣef usentel-agi : « Imache Amar : tuɣalin s abrid n umeɣnas n umussu aɣelnaw ». Deffir-s kan, yella-d usarag n Mass Imache Mohamed, yellan ula d netta d aselmad n umezruy deg tesdawit n Mulud Mɛemmri n Tizi Uzzu. Netta yewwi-d awal ɣef tmeddurt d wazal n Imache Amar deg Umussu aɣelnaw azzayri. Ass-nni n sem yezrin, ruḥen akk medden ɣer taddart-is tanaṣlit Ait Mesbah deg ladayra n Ath Douala, dɣa ɣef 09h30 n ssbeḥ, sersen tameqqunt n yijeğğigen ɣef usebdad n taddart n Ait Mesbah, syin sersen tayeḍ ɣef uẓekka n Imache, yellan deg taddart-is ɣef 10h30, sakin yella-d diɣen umeslay sɣur waṭas n yiwudam d yimdanen, gar-asen : Nabila Goumeziane, aɣella n ladayra n Ath Douala, aselway n tɣiwant n Ath Doula, atmaten d warraw n Dda Amar. Ad d-nesmekti belli, aṭas n yidisan d tamiwin i yettekkin deg useddes d uheggi n leqdic-agi adelsan, ad d-nebder deg-sen: Tanmehla n yidles, Axxam n yidles Lmulud At Mεemmer, ladayra d tɣiwant n Ath Douala, s tallelt tiddukkla tadelsant n Amar Imache akked Tesqamut n taddart-agi-ines(…)atg.

  A. A. 

  
 Xas ulamma, aseggas-a ur tuqtent ara tddukkliwin tidelsanin neɣ tuddar i d-imuggren yennayer n tikkelt-a, maca tiddukkla tadelsant “Inegman” n taddart n Yixelwiyen, tella di ttiɛad, imi yella-d usfuggel-ines ass-nni n lǧemɛa iɛeddan. D asiher adelsan meqqren, i d-yellan ɣef teɣzi n wass deg umraḥ n taddart n Yixelwiyen. Akken kan tewweḍ tsaɛet d 08h00 n ssbeḥ, bdan yimezdaɣ n taddart-a d tuddar i as-yezzin, ttawḍen-d yiwen yiwen. Ahil i d-yellan ɣef teɣzi n wass, yella-d d amerkanti, imi ɣef 09h00 d tasawent, bdant temsikniyin; tiqnedyar n Leqbayel, iɣerman (taḥbult, lemsemen, aɣrum uquran…), idlisen, amezruy n yennayer d wayen i d-icudden ɣur-s. 

 Tella-d diɣ temsizzelt n tmedyazt s tmaziɣt gar yinelmaden yeqqaren anda i d-ufraren tlata n yigerdan-a. Deg umḍiq amezwaru, ad naf Illula Iman, ma deg umkan wis sin, ad naf Katya Ɛelllam, deffir-s kan d Rabaḥ Ɛutman. Am wakken diɣ tettunefk tegnit i ccnawi d yicewiqen n temɣarin n taddart, ɣer tama n yiḍebbalen i iseḥman taqaɛet. Tella-d diɣ tmeɣra n ccna, ideg cnan ddeqs n yicennayen gar-asen : Karim Xelfawi, Ḥsen Bedrani, Ɛebdennur Aggaw d wiyaḍ. Mi yezgen wass, tella-d lweɛda n yennayer (seksu s uyaziḍ), i d-yettwaferqen ɣef wid i d-yerzan ɣer tmeɣra-agi meqqren.

 Ugar n 180 n yiyuzaḍ d waṭas n seksu, i d-yetunefken i lmend n waya. Ula d amezgun, yewwi aḥric-is, imi tella-d turart n kra n tmezgunin sɣur kra n yilmeẓyen.“Ad nesnemmer s tussda, imḍebbren n tɣiwant-nneɣ i d-yerran i teɣri. Ad iniɣ diɣ, tajmilt tameqqrant i wid akk i d-yefkan afus n tallelt i wakken ad d-yili leqdic-a. Nessaram tazrigt tis tlata n usfuggel n yennayer di taddart-nneɣ, ad tili ugar n snat-agi iɛeddan”, akka i d-tenna Katya Ḥamali, Taselwayt n tidukla-a.

  Adaoun Abdelghani 

  
 Yennulfa-d ussan-a kan, deg ukampus n Amizur, umaynut i llan ttraǧun ddeqs n yinelmaden i iẓewren deg tɣuri, abeɛda deg tusnakt. Wagi ihi d aɣerbaz afellay n tusnakt, ara yebdun asnubget n yinelmaden deg unekcum asdawan i d-iteddun 2018-2019. Ad d-nesmekti d akken aberreḥ s waya yella-d seg yimi n uneɣlaf , Mass Taher Ḥeǧǧar, i lmend n teldayt n yiqeddicen n uswir wis 70 n Tesseqamut tagraɣlant i tezrawt d uwenneɛ n uselmed n tusnakt. Yemmeslay-d dɣa ɣef uɣerbaz-a ajdid, ayen akk yellan deffir usnulfu-ines, d yiswan i d-gan wid i d-yeslalen asenfar. Ɣef wawal-is, aɣerbaz am akken d tajmilt neɣ d asṭeɛref i waɣir n Bgayet, imi yeqqen ayendin umezruy-is ɣer tussna s umata akked tin n tusnakt abeɛda. Aya yesmektay-d ladɣa leqrun imenza d yilemmasen seld talalit n Sidi-tneɣ Ɛisa. Si tama-nniḍen, yebder-d Mass aneɣlaf tiririt i tiɣri n yinelmaden d yiselmaden deg uḥric-a n tussna, i yessaramen seg wacḥal-aya tura ad d-yili usenfar-a n uɣerbaz n tusnakt. Ma nwala ihi, d ayen ara yeldin tiwwura timaynutin i wid yebɣan ad farsen tamussni d tikci-nsen deg ubeggen n tzemmar-nsen d usnerni n tusnakt deg Bgayet tugart tugart. Ɣef waya dɣa, deg wayen yerzan afran n twilayt n Bgayet akken ad yettwasbedd uɣerbaz, iwekked-d uneɣlaf belli yeqqen waya i kra n leḥsabat n tura d wid umezruy aqbur. Imi, akken i d-yenna, aṭas n yisdawanen i d-yettarran ɣer Bgayet i unadi n ḥawla n tẓuriwin d tussniwin, gar-asent tusnakt. Yewwi-d amedya n Uṭalyan Léonardo de Pise, i yellan d aselmad n tusnakt, maca daɣen i d-yufan deg Bgayet i tikkelt tamezwarut asiḍen akked yimḍanen. Ad d-nerr kan awellih belli ur iban lasel n tidet n yimḍanen-a, imi llan qqaren-d d izwawen, llan qqaren-d iɛraben. Yessefreḥ ayendin isalli-a inelmaden i yeṭṭafaren taɣult-a n tusnakt, imi llan d isnawanen maca ferḥen i wayen ten-yettraǧun mi ara smurrsen deg ukayad n BAC. « Mazal beɛdeɣ cwiṭ si tesdawit, imi aql-i deg useggas wis sin di tesnawit. Maca imi ḥemmleɣ tusnakt, ssarameɣ ad snernayeɣ aswir-iw akken ad sawḍeɣ ad kecmeɣ deg uɣerbaz aɛlayan n tusnakt n Amizur ». I d-yenna yiwen n yilemẓi. Yewwi-d awal uneɣlaf ula ɣef tikkin n Lezzayer n tura, neɣ n Tmazɣa talemmast, deg usissen n tusnakt di Turuft d umaḍal s umata.

  M. K. 

  
 Sendiḍelli n ssebt 28 yebrir 2018, i d as-tuɣal tejmilt meqqren i ucennay ameqqran Belɛid At Mejqan yettwassnen s yisem n unaẓur “Belɛid tagrawla”, deg uxxam n yidles Mulud Mɛemmeri n Tizi Uzzu. Tebda tejmilt-agi, ɣef 9h00 n ssbeḥ s snat n temsikniyin, yiwet ɣef umecwar-is di tẓuri akked tudert-is, ma d tis snat n wayen yettwarun fell-as akked ttesawer-is. Ma ɣef 10h00, tella-d talilt “Anza” n uxxam n yidles i d-yecnan kra n cnawi d tezlatin. Syin akkin yella-d umeslay sɣur yimsuddsen n leqdic-agi, gar-asen tanemhalt n yidles n lwilaya n Tizi Uzzu, aselway n tiddukkla tdelsant “Tafat n usirem”, imeddukkal d yiqriben n unaẓur Belɛid At Mejqan, aselway n tɣiwant…atg.Ɣef 11h00 n uzal, yella-d usenɛet n yiwen usaru ameẓyan, i d-yewwin awal ɣef tudert d umecwar n ucennay ameqqran i d-tefka taddart n “Taddart ufella” deg tɣiwant n At Umalu. Deg tmeddit n wass, yella-d deg-s seg 13h00 alamma d 16h00 n tmeddit, tmeɣra n ccna sɣur ddeqs n yicennayen iqbayliyen meqqren yecban; Ṭaleb Ṭaher, Ali Meẓyan, Rabeḥ u Ferḥat, Ǧamel Kalun, Malek Bacci, Amar Ṣerṣur, Yusef Gerbas, Yasine Zawi…atg. Tin ɣur-s, ɣef 16h30 yella-d ufraq n yigerdasen d yiselkinen n usebɣes d wakas (reconnaissance), i lmend n wayen i d-yefka ucennay-agi i tezlit taqbaylit. Ma seg seg 17h00 d afella, tella-d tesfugla n taggara n tejmilt-agi meqqren i ucennay meqqren yecban Belɛid Tagrawla. Ha-t-an d acu i d-yenna Mass Belaid At Mejqan i uɣmis ɣef tejmilt-a i d as-yuɣalen : “Ad snemreɣ aṭas tiddukkla Tafat n Taddart Oufella ɣef tejmilt-agi. Deg tazwara ur zriɣ ara belli ttheggin-d leqdic-a, d ayen i yi-yesferḥen nezzah. Ḥulfaɣ s yiseɣ ɣer warrac n taddart-iw, yal ass taddart tettnerni, tajmilt ad tuɣal i yilmeẓyen-nneɣ i yeẓran d akken ulac tamurt-nniḍen am tmurt-nsen .”

  A.A/S.Y. 

  
 Deg
tdiwennit-a, newwi-d awal akked Dr Salem Aït Ali Belkacem ɣef waṭṭan Covid-19 i
t-ineṭṭḍen d wameg i t-iqubel. Yemmeslay-d, diɣ uqbel,  ɣef wayɣer i d-yesuffeɣ awal ɣef lehlak-is deg
yiẓeḍwa inmettiyen.

  Aɣmis n yimaziɣen : Mi ak-yeṭṭef waṭṭan n Covid-19, tesuffɣeḍ-d awal s timmad-ik deg Facebook. Tettaruḍ-d yal ass ɣef wamek tetteddu liḥala n tezmert-ik. Tzemreḍ ad aɣ-d-tiniḍ ssebba n waya ?   
  Dr Salem Aït Ali Belkacem  : Llan sin yiswiyen mi d-uriɣ deg unnar n Facebook ɣef waṭṭan-iw. Di tazwara, bɣiɣ d nekk ara d-yefken isallen ɣef waṭṭan-inu, mačči d wayeḍ, ad yesserwet yis-i akken i as-yehwa. Bɣiɣ daɣen ad d-iniɣ d akken ulac asetḥi neɣ lɛib deg waṭṭan ɣas lukan ad yili d akilew n kuruna. I waken ad iliɣ d amedya akken ad rren medden aḍar, ad smestin iman-nsen i wakken ur ten-ittḥaz ara waṭṭan-a. Ttakeɣ-d, yal ass, kran n yisallen ɣef liḥala n tezmert-inu di Facebook, akken ad ẓren, ad ḥulfun yimdanen amek yewɛer ukilew-agi, amek ixeddem di tfekka akked lxaṭer. Ssarmeɣ ad kemleɣ lwaǧeb-inu umejjay, deg usmesten, d uḥader. Ihi, yella-d am wakken d tiɣri, d awelleh, d tullya n wallen, d asduqqes i wid yestehzayen.

  Amek i tqubleḍ aṭṭan-agi ? 
 Nekk ma yehwa-ak, gguniɣ-t. Heggaɣ iman-iw. Zaɛma. Maca mi i yi-d-yenna umejjay d akken d akilew n kuruna i yuḍneɣ, ḥulfaɣ-as am win iwumi mazal 14 n wussan kan di tudert-is. Ugadeɣ ɣef yiman-iw, ɣef twacult-iw. Ahat, snetḍeɣ-asen aṭṭan. Ugadeɣ daɣen ɣef yimeddukkal-iw wid ukkud ddukleɣ deg wussan send ad i yi-d-yebdu waṭṭan.

  Ma tzemreḍ ad d-talseḍ kra n tegnatin i ak-d-yeǧǧan ccama?  
 Seg wasmi i d-kecmeɣ  s ameẓlu n “Medecine Interne” n usegnaf asdawan n Tizi Uzzu (CHU), nekk d amenuɣ d wallaɣ-iw akken ad xedmeɣ tabɣest i yiman-iw. Rriɣ-tt i tɣuri akked tira. Fkan-iyi taxxamt weḥd-i. Ufiɣ-n azal n 15 n yimuḍan dinna. Yal wa, yeṭṭef tasga-ines, yeqqim.  Wa izad waṭan deg-s, wa ur iḥebbes si tusut, wa yugad, wa yuɣal-it-id usirem acku iḥulfa cwiṭ n tezmert, wayed xedmen-as ajeɛbub n “l’oxygène”. Ma ulac, tasusmi tezga, mkul yiwen, ilha-d d lhem-is. Walaɣ deg umeẓlu n Medecine interne, d akken zeddig, igerrez, mkul taɣawsa deg umkan-is. Rezzun-d fell-aneɣ yimejjayen snat n tikkal deg wass. Xedmen yiwen wuṭun n tilifun i wakken ad nessawal ɣur-s ma neḥwaǧ kra. Tagula di lawan, yerna telha. Aman llan, tilifunat sussmen ur sṭenṭunen ara. Nekk yenɣa-yi ɛeggu akked utxeyyeq. Aɣbel-iw ameqqran d tameṭṭut-iw akked yell-i, akked yimeddukkal ma snetḍeɣ-asen akilew.  Ayen d iqerḥen aṭas, d yiwen umuḍin i yellan yid-neɣ, ssawlen-as-d di tilifun, nnan-as-d imut baba-s i yellan d amuḍin di Balwa. Imut s kuruna. Ijreḥ tassa-w.

  Amek liḥala n sbiṭer akked yimejjayen din?   
 Tafada (l’engagement) n yiɛaggalen n tdawsa, d ayen nettwali yal ass. Seg wasmi i d-yebda unfafad-agi, ur ḥbisen, armi uɣalen ula d nutni iḥuzaten ukilew s waṭas. Kra deg-sen mmuten, ad sgunfun di talwit. Ɣas ulamma d amahil-nsen, maca uklalen tajmilt, leqder, asnemmer anect-ilaten. Llan kra deg-sen, fkan iman-nsen d iseflan i wakken ad dawin medden. Ǧǧan tiwaculin-nsen acḥal-aya. Qqimen ur wwin ara imuras, qublen anfafad s tebɣest d tirrugza. Deg umeẓlu n Medecine Interne i yeselḥu Mass Pr SALAH-MANSOUR, ad d-cehdeɣ d akken yal win iqedcen dinna, lhan-d yid-neɣ, bedden ɣur-neɣ, ddan-aɣ di lebɣi, awal aẓidan, asefhem ilaqen; wigi yakk ttekkan di tujjya-nneɣ. Ayen yelhan yelha, ur tezmireḍ ara ad d-tiniḍ dir-it.

  Llan wid ur numin ara s waṭṭan-a neɣ ahat nekkren-t xas uḍnen-t. D acu i tzemreḍ ad asen-tiniḍ? 
 Llan wid yugaden akked wid yestehzayen, llan wid iwumi kelxen yimcumen, llan wid ur numin ara, llan daɣen wid yugin ad amnen, neɣ ugaden ad amnen. Ɣas ulamma yuḍen netta, ad inker.  Llan wid izerɛen ccek gar yimdanen. Ur uminen, ur ǧǧan win ara yamnen. Anect-a, yella di yal tamnadt n umaḍal mačči kan di tmurt-nneɣ. Ɣilen msakit ma yella ugin akilew-agi, ur d-ittqerrib ara ɣur-sen. Ayen i d-nniɣ ɣef waya, drus. Tamsalt lqayet aṭas.  Di Lezzayer, anfafad n Covid-19, yuɣal d tasertit. Aḥkim yuɣen tannumi i skiddib i ugdud, ɣas yiwwas ad d-yini tidet, ur t-yettamen yiwen. Ulac laman, allaɣen ḥman, imeslayen kfan, tidet wwin-tt waman d asawen. Kra n yimdanen, yewwet-iten ukilew s allaɣ mačči ɣer turin.

  Sya ɣer da, tettili-d čaqlala gar yimejjayen akked d yimdanen s umata. Wa yeseḍlam wayeḍ. D acu twalaḍ kečč deg temsalt-a? Yella-d umennuɣ gar kra n yimuḍan akked yiɛeggalen n tdawsa. Wa yekkat deg wayeḍ. Di teswaɛt am tagi i nettidir, ur tezmireḍ ad trewleḍ i waya. Wa yugad ɣef yiman-is neɣ ɣef yimawlan-is, wayed dayen i as-tefka tezmert-is neɣ lefham-ines. Imejjayen, tikwal, ttafen-d ifasen-nsen d ilmawen. Ulac s wacu ara qablen. Lukan d lebɣi-k a yul, ad nemyuṭṭaf afus, ad neddukkel, ad nemsefham i wakken ad neɣleb akilew n corona. Amuḍin, ad iqader amejjay, amejjay ad iddu di lebɣi i umuḍin. ILaq tussna, ad tuɣal s amkan-is. Yal yiwen ad yexdem ccɣel-is, tistan ad ttuɛassent akken ilha.

  Ha-t-an tuɣal-d tirni-nniḍen n Covid-19 tugar tin iɛeddan. Amek i zemren yimdanen ad tt-qerɛen? 
 D tidet, la yettali leḥsab n wid yuḍnen kuruna. Ayagi d ayen nettwali yal ass. Mazal-aɣ di lmuja tamezwarut. Ayagi, yekka-d seg ustehzi n lɣaci. Ur ttḥadaren iman-nsen, ur ttḥadaren wiyaḍ, ladɣa wid meqqren di leɛmer. Ma tkemmel akka, ad ilin imuḍan s waṭas, gar-asen wid ara yemten. Aḥlil ma netebeɛ-itt akka, ur ikeffu ara unfafad-agi alamma yegla s waṭas n yimdanen. Nezga nenna-d, nemmeslay-d, ur neǧǧi tilizriwin, radyuwat, iɣmisen, iẓeḍwa inmettiyen (réseaux sociaux), am win iheddren i ya n baba-s. Iqqur uqerru, medlent wallen, belɛen yimezzuɣen. Tixxer imiren a wer tekker. Yerna asmesten ɣef  kuruna, d ayen isehlen maḍi. Imɣaren akked temɣarin nnig n 65 n yiseggasen ad qqimen deg yixxamen, ilmezyen, ixeddamen, ulac uɣilif ma ffɣen-d, maca, ilaq ad lsen tasadelt (masque), ur ttemsudanen ara, ur ttmaṭṭafen ara ifasen. Ad ssiriden yal tikkelt. Daya.

  Awal n taggara… 
 Awal n taggara, d asnemmer i yal wid i d-inudan fell-i, wid i d-yesteqsan, wid ibedden ɣur-i akked twacult-iw, imeddukkal, timeddukkal. Gma, laɛmum, lexwal, iḍulan. Imejjayen, inaẓuren. Tanemhalt n yidles n Tizi Uzzu, Massa Goumeziane, tebded ɣur-i. Ad as-iniɣ tanemmirt d tameqqrant. Wid iqeddcen deg usegnaf n Micli, akked wid yakk illan deg usegnaf asdawan Neddir Muḥamed n Tizi Uzzu, melba ma ttuɣ Pr SALAH-MANSOUR akked terbaɛt-is di Medecine Interne, d awezɣi ad ttuɣ lxir-nsen.  

  Yesteqsa-t Hocine Moula 

  
 Yerna-d umaynut i ccna n teqbaylit s tuffɣa n uḍebsi n ucennay Chafaa Moualfi. Aḍebṣi iwumi yefka azwel “A lezzayer ɛzizen”, d agzul ɣef waddad n yineḍruyen i izerrin ussan-a ɣef tmurt n Lezzayer. Yefren ad ilin yizwal-nniḍen i tesfift-is ɣef tayri di tuget iwumi yefka aḥric d wazal d ameqqran, am tezlatin “Ttu-yi. Bɣiɣ ad am-hedreɣ”. 

 Akken daɣen i yecna deg tezlatin tis ukkuẓet d ṣat ɣef lfuruḥ n tmeɣra imi d lawan-is tura. D tizlatin i izewwel akka “Lḥenni, tameɣra n wuzyin”. Aḍebsi-a, ad naf deg-s 7 n tezlatin, yeffeɣ-d ɣer teẓrigin New Harmonie Production. Chafaa Moualfi, d ilemẓi yesɛan 38 n yiseggasen, seg taddart n Tewrirt U Ɛisa, adewwar n Ikeǧǧan yettabaɛen ɣer wasun n Sidi Ɛic. 

 D yiwen icennun di tmeɣriwin n taddart segmi yella meẓẓi, yettawi lfen deg wul-is. D tidersi n ttawilat i t-yeǧǧan armi d ass n 15 yulyu ara d-yessuffeɣ aḍebsi-s amezwaru. Nessaram mačči d win ara yilin d aneggaru. Yenna-aɣ-d mi t-nesteqsa “Aṭas n usirem i sɛiɣ s tuffɣa n uḍebsi-a, ad ɛerḍeɣ amek ara xedmeɣ ugar sya d asawen”. 
  Kh. A.  

  
 Tezga-d tdukkla tadelsant Axxam n Dda Ɛli deg tɣiwant n Tizi Rached. Tettwaxlaq-d deg useggas 2014 deg tɣiwant-a. D tiddukkla i iqeddcen aṭas deg wannar. Gar leqdicat-is, tesɛa yiwen deg wahil-is anda yal aggur, xeddmen yiɛeggalen n tdukkla-a timlilit anda ara fernen asentel, syin ad ttekkin yinaẓuren s yisefra yesɛan assaɣ ɣer usentel i d-yettwafernen; ayen iwumi semman s trumit “Silence, on déclame”. Aggur yezrin, yella-d usentel ɣef tayri anda ilmeẓyen wwin-d yal asefru s tutlayin yemxallafen. Gar yisefra-a, uddren-d asefru n Zeddak Mouloud, L’amour n Paplo Neruda , Alger n Jean Sénac, Tameṭṭut n Si Muḥ Umḥend, d waṭas-nniḍen. Timlilit-a, d tagnit anda ilmeẓyen ad ttembaddalen timussniwin, akken daɣen ad yeffeɣ wallaɣ-nsen anda-nniḍen. Ma yella d ass-nni n sed, yella-d usentel ɣef tlelli. D yiwen usentel lqayen , d ayen akk yettnadi umdan. Aṭas n wid i yefkan tirwiḥen-nsen fell-as. Ihi, ilmeẓyen, squcḍent si yal asefru, ma yela d iɛeggalen n tdukkla, ffkan-d ttiɛad i waggur i d-iteddun akked usentel amaynut .

  Souhila Yamani 

  
 D ayen ara d-yawin aṭas n urṭaḥ i yimezdaɣ n Ayt Smaɛel d wid n taddart n Rrif deg useggas amaynut ara d-ikecmen. Mbeɛd teɣzi n uraǧu d uleqqem n yal ssenf d awal sɣur kra n tamiwin, ha-t-an ur yettɛeṭṭil, ad yebdu usenfar n ujbad n waman seg Lɛenser Azegza. Dɣa, deg yiwet n tiɣri n tikci n usenfar-a iɣef nettmeslay, i d-tessufeɣ Tenmehla n teɣbula n waman, tesseḥres tneggarut-a ɣef tkebbaniyin ara isersen ikaramen, d akken ilaq ad ilint d tid yesɛan tizemmar tigejdanin d ttawilat i tuṭṭfa n uqeddic-a. Ma d tafada taneggarut i tuṭṭfa tettuɛeyyen-d i 19 deg wayyur-a n duǧember. « Mi ara d-tbin tkebbanit i yesɛan tizemmar ilaqen ad ṭṭfent asenfar-a, ad d-teqqim kan tezrawt tamecṭuḥt ɣef tarrayt ara yettwaddmen i usemres n uqeddic deg unnar. Syinna, ahat yewwi-d sin neɣ kraḍ n wayyuren, ad bdun lecɣal ». D awal n uselway n tɣiwant n Ayt Smaɛel, Mass Sadeq Rebbaɛi. Seg tama n yimezdaɣ, yezger ɣef wulawen-nsen ubeḥri n tumert, ulamma ḥsan d akken ad d-yuɣal uxelles n waman asmi ara kfun yiqeddicen n usiweḍ. Awi-d ukan mi asen-d-iban d aman yezdigen n teɣbalut ara ččarayen, mačči n ubaraj am wakken ɣillen kra n yiɣermanen. « Ma yewwi-d ad nxelles, ad nxelles. Xersum ur nseɛɛu aɣilif n lexsas, rnu ad tili teɣdemt deg waya ». Akka i d-tenna yiwet n tmeṭṭut seg Ayt Smaɛel.

  M. K. 

  
 Heggan-d srabes n tfellaḥt n tɣiwant n Lemɛatqa yiwen usarag s wazal-is ara yilin, ass n 27 seg buğember, deg tezeqqa n uxxam n yilmeẓyen n tɣiwant n Lemɛatqa. Ad yili usentel n usarag-agi ɣef  » wazal i seg d-gellun yisufar i icudden ɣer lɣella n uzemmur deg tdamsa ». Aṭas n yimussnawen n lɣella n uzemmur i d-yusan seg tesdawit n Lmulud Mammeri n Tizi-Uzzu, seg l’ITMA n Buxalfa, seg l’ITFVI n Sidi Aich d wiyad, ara d-yawin awal deg usarag-agi. Ad yezzi wawal ɣef wazal n yisufar i icudden ɣer lɣella n uzemur, ladɣa amegruc , abaliɣ d umurej. Yal asafar, yesɛa azal-is deg tdamsa, imi deg yiseggasen iɛeddan, isufar-agi ttwaḍeggaren deg ugama, dayen i d-igellun s yibaxixen ɣef ugama. Maca tura, sɛan azal-nsen yisufar-agi yemxalafen i icudden ɣer lɣella n uzemmur, dayen iɣef ad d-awin awal deg usarag –agi. Rnu ɣef waya, ad d-mmeslayen ɣef tarrayt i ilaqen deg ujmaɛ n uzemmur d waḥraz n lɣella. Ihi, ttwaɛerḍen yifellaḥen, wid yesɛan tisyar n uzemmur akked yimdanen-nniḍen i wakken ad sqerdcen timsal wa ad d-sebegnen iɣeblan-nsen i yimḍebbren teɛna temsalt. Ad d-nesmekti kan d akken taɣiwant n Lemɛatqa d tamenzut deg lɣella n uzemmur, lɣella n uzemmur d yiwen uḥric s wazal-is deg tdamsa n temḍiqt- agi n leqbayel.

  Ali Zalouk 

  
 Tulya tunṣibt n useggas asdawan amaynut deg lwilaya n Tizi Uzzu, tella-d tasebḥit n wass-nni n lḥed yezrin 16-09-2018, seg tmazdayt n yizerfan d tmussniwin n tsertit n Boukhalfa. D imḍebber amezwaru n tesdawit n Tizi Uzzu Mass Ahmed Tessa, i d-yellan ɣef lmendad n tulya-agi, ɣer tama n lwali Mass Bouderbali akked uselway n Useqqamu aɣerfan n lwilaya n Tizi Uzzu Mass Aouchiche. Azal n 9 400 n yisdawen imaynuten i ikecmen tasdawit n Mulud Mɛemmeri n Tizi Uzzu, ass-nni n lhed iɛeddan, i lmend n useggas-agi asdawan amaynut 2018-2019. Iberreḥ-d imḍebber amezwaru n tesdawit n Tizi Uzzu, Mass Tessa Ahmed, yenna-d: “Uṭṭun n yisdawen ijdiden i d-ikecmen ɣer tesdawit n Mulud Mɛemmeri, i tuɣalin-agi n 2018-2019, akka tura, yewweḍ ɣer 9 400 n yisdawanen, maca yezmer ad yaweḍ alamma d 10 000 n yisdawanen, imi mazal tallit n uɛiwed n tmuɣli (recours) n uceggeɛ n yinelmaden”. I kemmel yenna-d: “ Yenqes wuṭṭun-agi ɣef useggas iɛeddan, imi ilindi 10 800 n yinelmaden i d-ikecmen, ma d aseggas-agi tasiɛt-agi ala 9 400 i yettwajerden”. D timazdayin n tujjya akked tin n yizerfan d tmussniwin n tsertit, i yuɣalen d timezwura ɣer leqraya, imi ur sɛant ara agellel (retard). Dɣa yenna-d: “Sya ɣer taggara n waggur-agi n cutember, ad yaweḍ ugemmuḍ n yinelmaden ara yuɣalen ɣer tzeɣwa-nsen, ɣer 80%. Ma ɣer tazwara n waggur n tuber, ad nessiweḍ ɣer 100%. Yefka-d diɣ uṭṭunen yerzan tasdawit n Tizi Uzzu s umata, ideg i d-iberreḥ s wuṭṭun n 6 000 n yisdawen i yeffɣen tasdawit s yigerdasen-nsen aseggas-a. Am wakken daɣen i tekseb tesdawit n Mulud Mɛemmeri ugar n 60 000 n yinelmaden, yettwaferqen akka: Gar-asen 4 000 ar 5 000 n tmazdayt n yizerfan, 12 000 n tmazdayt n tmussniwin n tdamsa, 10 000 n yinelmaden n tmazdayt n tutlayin d tsekliwin, 10 000 wiyaḍ n tmazdayin n tmussniwin n talsa d tmetti. Yettili-d ɣef lmenda-d nsen wugar n 2 200 n yiselmaden akked 2 300 n yixeddamen. Ma ɣef tegnatin ideg yetturaǧu ad iɛeddi useggas-agi amaynut, yenna-d: “Tignatin merra ttwaheggant, 2 700 n yimukan isensegman imaynuten i yettwaheggan deg Tamda ɣer tama n 4 300 yellan yakan, i mazal ur kfin ara lecɣalel-nsen, i yetturaǧun ad wejden sya ɣer taggara n useggas-agi”. Ikemmel yenna-d: “Ulamma asnuded (grève) d azref n yisdawanen, maca ilaq ad tettili kan ma ulac tameẓẓuɣt ara asen-yeslen neɣ ulac tifrat i wuguren-nsen”. I usemekti kan, tasdawit n Mulud Mɛemmeri n Tizi Uzzu, tekseb 12 n taɣulin ideg i d-yettili ugerdas n doctorat, 145 n taɣulin n usileɣ deg master akked 83 deg turagt (licence).

  Azal n 3 532 n yisdawen i   ikecmen tasdawit n Tubiret 

 Ula d tasdawit n Akli Muḥend u Lḥaǧ n Tubiret, tella deg ttiɛad n tuɣalin n yinelmaden ɣer tesdawit i lmend n useggas asdawan amaynut 2018-2019. Azal n 3 532 n yinelmaden i d-yewwin akayad n Bac, ttwajerden deg 11 n tuzzagin (spécialités) i tekseb tesdawit n Tubiret, d uṭṭun i d-yefka wulɣu n tesdawit-agi. Am wakken daɣen i ttwaqeblent wazal n 59 n tuttriwin n ubeddel ɣer tesdawit-agi, ɣer tama n 57 n tuttriwin-nniḍen n ubeddel i d-yellan ɣer tesdawiyin-nniḍen n tmurt. Am wakken diɣ, i ttwaqbalent 91 n tuttriwin n ubeddel gar yigezda n tesdawit-agi, mebɛed mi beddlen yinelmaden-agi afran-nsen.

  Ugar n 265 000 n yinelmaden   imaynuten i ikecmen ɣer   tesdawit deg wakal aɣelnaw 

 Ugar n 265 000 n yinelmaden imaynuten i ikecmen ass-nni n lḥedd, 16-09-2018, ɣer tesdawiyin n tmurt, i lmend n useggas asdawan 2018-2019, i yessawḍen aseggas-agi ɣer umḍan n 1,7 n yimelyan di yakk annagen uselmed asdawan yellan deg tmurt merra. Isdawanen-agi s umata, ttwaferqen ɣef 50 n tesdawiyin, 13 n wammasen isdawanen, 32 n yiɣerbazen unnigen, 11 n yiɣerbazen uselmed akked 51 n yiɣerbazen yeqqnen ɣer yiḥricen-nniḍen n Uɣlif n uselmed unnig d unadi ussnan ɣer tama n wazal n 9 yiɣerbazen n uḥric uslig (double) . I lmend n unekcum-agi asdawan 2018-2019, akk ttawilat d wallalen ttwasǧehden armi ssawḍen 1.452,000 imeḍqan n walmud. Annect-agi, yella-d deffir uheggi n wazal n 67.100 imeḍqan imaynuten akk d wazal n 45.500 imṭeṛḥen ijdiden, ayen ara yessiwḍen ɣer wazal n 629.500 imeṭṛaḥen, akked wugar n seddis (06) n yiseččuyen ilemmasen (restaurant central ) i d-yellan deg wammasen isdawanen imeqqranen.

  Ghani Amazigh 

  
  Aḥric wis sin, Taggara 

 Deg useggas n 1939, iɛawed zwaǧ d Faṭma At Caban, i d as-textar yemma-s i tikkelt-is snat. Tuɣal truḥ tewwi mmi-s Remḍan ɣer yemma-s ɣer Lezzayer, teǧǧa tasa n Belɛid teḥreq. Ur yerbiḥ yemma-s wala tameṭṭut-is. Urɛad rwant wallen-is mmi-s, tewwi-t yemma-s ɣer Lezzayer, teǧǧel. Yufa-d iman-is d awḥid, ulamma ɛerqen-as iberdan, yefra-tt d rray-is, yunag i tikkelt tis snat ɣer Fransa. Mi yewweḍ, ikemmel yetlef, imi yufa uletma-s Faḍma tezweǧ, ma d gma-s Muḥ Saɛid tuɣ-it deg Lmerruk. Dɣa yerra-tt kan i tissit n ccrab. Yerwa-tent uẓawali meskin. Urɛad ara yeḥlu lǧerḥ mi ara yendef wayeḍ. Yedda-tt aken-nni armi i d-yufa iman-is yuḍen, dɣa yuɣal-d daɣen ɣer taddart n Uẓru Uqellal. Yettekki deg ṭṭrad amaḍlan wis sin (1939-1945). Xas s cciɛa n “sergent-chef”, i d-yewwi si lɛesker, maca yuɣal d aserdas amagnu, i lmend n tissist-nni i itess, ur yeẓri anida yedda. Imir tuɣ-it yeqfel 30 n yiseggasen, acu kan teǧǧa-t temẓi-s. Aseggas n 1941, yufa-t-id yuḍen, ɣellint tuɣmas-is ta deffir ta. Ma deg taggara n useggas n 1943, ur yuɣal ara ɣer llka (caserne), yefka lebɣi i wul-is, yerwel-d seg tmurt n Tunes, ideg yella niqal, ɣer tmurt n Lezzayer syin ɣer taddart-is. Ma deg taggara n useggas n 1944 d tazwara n useggas n 1945, yufa-d iman-is d ameslub deg Saint-Eugène. Uggin-as wat taddart ad yekcem Aẓru Uqellal, alammi d aseggas n 1947, yuɣal iruḥ ɣer gma-s s baba-s kan Muḥ Saɛid ɣer tmurt n Lmerruk, acu kan yuggi-t ula d netta. Din din iceggeɛ-it-id ɣer Lezzayer, maca Belɛid ur d-ikemmel ara, ires deg temdint n Mɣenya, i wakken ad yezhu wa ad yemlill d urfiq-is ccrab. Wwin-t yimsulṭa ɣer Tlemsan, din i yekcem ɣer ssbiṭer i tikkelt tamezwarut, syin akkin, ssbiṭer yettak-it i wayeḍ. Yeggra-d deg ssbiṭer n Mɛesker, ddin-a i medlent wallen-is, i d as-ccuden aɣesmar-is. Ass n 12 maggu 1950, i yewweḍ lexbar ameddakkel-is afransis Le père Degezelle s lmut n uḥbib-is Belɛid Izarar. Mazal aṭas n tɣawsiwin ur neẓri ara fell-as, gar-asent amkan anida yettwamḍel. Asmi yemmut, yiwen ur yettru fell-as imi i iɣab fell-as, yiwen ur d as-yefriḥ imi i t-ttwalin d ameslub neɣ d asufaǧ. D tasekla tamaziɣt s umata neɣ taqbaylit s wuzzig, i yeǧǧlen, i iḥeznen, i yennuɣnan imi i tt-yeǧǧa usalas d wujgu i d as-ineǧren abrid.

  Amecwar-is deg tira 

 Takti-agi n tira, ur telli ara ahat deg uqerruy-is armi d aseggas n 1945, asmi i d as-d-yessuter umeddakkel-is Le père Degezelle ad d-yaru timucuha n tmurt n Leqbayel. Iṛeggem-as idrimen akked kra n ttawilat ara yiḥwiǧ deg tudert-is, dinna i tuɣ abrid takti-agi n tira s allaɣ-is. Maca iwumi ara yaru? I Le père Degezelle? Neɣ i yiman-is neɣ…? Ahat i teqbaylit? Tiririt dayen i d-yefka, i d-yeǧǧa i tsekla tamaziɣt. Deg tefyirt taneggarut n tezwert n udlis “Ittafttaren n Belɛid yura ɣef leqbayel n zzman n zik”, yenna-d: “Ilaq ad neḥseb Belɛid d netta i d imsbeddi aḥeqqani n tsekla taqbaylit yettwarun”. Yura aḍris amezwaru deg waggur n maggu 1945, yella-d d asiskel n tmacahut n Bu yidmimen. Gar talemmast n useggas n 1945 d taggara n useggas n 1946, yura 9 n yizmamen neɣ n yittafttaren s teqbaylit. Yella wayen i d-yessaskel, yecban timucuha n zik, acu kan yefka-asent udem n tetrarit (ismawen n yiwudam…atg). Ma deg wayen i d-yesnulfa netta s timmad-is, ad naf tmezgunin akked tiswelt Lwali bwedrar…atg. Iḍrisen ineggura, yura-ten deg ssbiṭer Saint-Denis du Sig gar yennayer d furar 1949, iḍrisen-agi “Tinfaliyin n tudert” neɣ “Iwenniten n tnefliyin s teqbaylit” ur d-ffiɣen ara armi d aseggas n 1987.

  Ungal amezwaru s tmaziɣt 

 Belɛid aneggal, d nettta i yuran ungal amaziɣ amezwaru di tsekla tamaziɣt, yefka-as isem n Lwali bwedrar i yura deg useggas n 1946. D aḍris n tsiwelt iwumi yefka akk ilugan d limart yettilin deg wungal, acu kan ur d-yeffiɣ ara d adlis i yiman-is, maca d netta i d ungal amenzu i tessen tsekla tamaziɣt. Belɛid amedyaz, yettuneḥsab seg yimezwura i yuran tamedyazt. Yexdem-itt i yiman-is imi yella d amedyaz s timmad-is. Ulac attafttar ideg ulac isefra. Attafttar wis 8 yura deg 1946, ala tamedyazt i yellan deg-s. Yessefra s talɣa-nni n Yusef u Qasi d Si Muḥend u Mḥend (aab/aab), yessefra diɣ s tinna n Ccix Muḥend u Lḥussin (ab/ab). Yewwi-d amaynut ula deg tmedyazt, ideg yettbeddil tameɣrut seg tseddart ɣer tayeḍ, tikwal ula deg yiwet n tseddart. Yexdem diɣ timucuha s yisefra s lqaleb-nni n Jean de La Fontaine, gar-asent tamacahut “Ayen tzerɛeḍ”.

   Timucuha 

 – Tamacahut n uwaɣeniw

 – Tamacahut n uɛeqqa yessawalen

 – Tamacahut n bu yidmimen

 – Tamacahut n yinisi d wuccen

 – Tamacahut n tfunast igujilen

 – Lɣani d lfaqir

 – Ayen tzerɛeḍ

  Timezgunin akked udiwenni 

 – sSbiṭer

 – Berru

 – Zayna At Ḥamruc

 – Dehbiya at Qasi

  Tamedyazt neɣ isefra 

 – I warrac

 – Allen

 – Ddunit

 – Taxeddaɛt

 – Beṭṭu

 – Ɛuhdaɣ-k a ccrab

  Ungal d Lwali bbedrar. 

  Tinqisin (fables) akked teqṣiḍin 

 – Tamacahut inissi d wuccen

 – Asmi heddren lehwayec 

 – Lḥaǧ amcic

  Adaoun Abdelghani 

  
 Ffɣen-d, ussan iεeddan, yigemmaḍ n ukayad n BAC anda i teṭṭef Tizi Uzzu taqacuct s umḍiq amezwaru s ufmiḍi n 69,18%, Ma yella d Bgayet tusa-d deg umkan wis 24 s 56,02%. Tawilayt n Bgayet, llant deg-s azal n 62 n tesnawiyin, gar-asent tasnawit Ḥusin Ayt Ḥmed n At Smaεel. Taneggarut-a, teṭṭef amḍiq wis 60, neɣ s unamek-nniḍen, tella-d gar tneggura s ufmiḍi n 37,44%. Γas akka llant kra n tmezzugin (spécialités) deg wacu yuli uswir, fkant-d udem acebḥan am tin tusnakt s ufmiḍi n 89% akked tin n tusnakt tatiknikt s 52%, meεna llant tiyeḍ sḥassfen nezzeh yimawlan i waddad-nsent, abeεda tamezzugt n tsekla d tfelseft (lettre et philosophie ) s 25% akked tin n tussna (Science) s 19% kan. Imezdaɣ n taddart-agi, ttcektin seg yigemmaḍ ladɣa ibabaten. La steqsayen ɣef ssebbat n uswir-agi. Ad d-nesmekti d akken tasnawit n At Smaεel d aseggas wis sin i d-tella deg-s tneɣrit n BAC. D ayen yessewhamen, mi ara nmuqel si yiwet n tama, tasnawit-agi, tella gar tid ur nexdim ara asunded (grève ). Rnu i waya iselmaden-is xedmen ayen iwumu zemren, imi rnan timsirin n tedhelt (soutien) i yinelmaden, ama deg ussan n taggara n ddurt neɣ deg yimuṛas. D acu i d aεewwiq ihi? S tmuɣli n umazan Mass Ɛebdun Nasir, ayagi ssebba-s d yiwen mi ara yeḍfer tamezzugt ur as-tlaq ara neɣ ur as-yezmir ara. Rnu ɣur-s, aswir n usɣer, aεemmeḍ n yibabaten d utekki-nsen deg lexsara n warraw-nsen imi ur bedden ara s idisan-nsen. Ɣer taggara, nezmer ad d-nini timuɣliwin mgaradent gar wagi d wihin.

  K. K. 

  
 Teḍra-d yiwet n twaɣit, ddurt-agi iɛeddan, tasebḥit n wass n letnayen deg temdint n Tizi Uzzu anda tettwanɣa yiwet n tmeṭṭut sɣur argaz-is. Syin, d netta i iruḥen ɣer yiɣallen n laman, yestaɛref s tmenɣiwt i yexdem. Argaz-a, ad ad yili yesɛa 60 n yisuggasen deg tudert-is. Tawaɣit-a, teǧǧa-d tugdi gar yimezdaɣ n uzniq-nni . Ar tura, ur d-tban ara sebba n tmenɣiwt-a, imi argaz-a, yugi ad yemmeslay ɣef wayen i t-yessawḍen ad yexdem-anect – a. Am wakken , daɣen, i d-teḍra twaɣit-nniḍen s ssebba n umuksid n lkarbun i yenɣan yiwen urgaz akked tmeṭṭut-is. Argaz-nni, ɣur-s 59 n yiseggasen, ma d tameṭṭut, tesɛa 47 n yiseggasen 

  S.Y. 

  
 Gar yimeɣnasen imenza n tmaziɣt deg temnaḍt n Wehran, ad naf Ǧamal Ben Ɛuf. Deg tdiwennit-a, newwi-d awal yid-s ɣef tallit-nni ideg ula d ameslay s tmaziɣt yettwagdel, ɣef leqdic deg tddukkli Numidya akked temsal-nniḍen. 

 

  Aḥric amezwaru 

  Aɣmis n yimaziɣen: Anwa i d Ǧamal Ben Ɛuf ?  
 Ǧamal Benɛuf :  D ababat n twacult n semmus (5) n yigerdan. Luleγ ass n sa (7) mayyu 1960 deg Yiγil-Ali, aẓi n At Σebbas (Bgayet); maca, nekk n yiwet taddart tameẓyant isem-is “Tiniri “. Ttidireɣ deg Wehran si temẓi-w. Lliɣ u mazal-iyi d ameɣnas n tmaziɣt. Maca, tineggura-a, yerza-d fell-i waṭṭan iɣef ur bniɣ. Ḍḥiɣ-d d aceqquf ur nezmir ula i yiman-is! 

  Seg melmi i tkecmeḍ s annar n timmuɣnest ɣef tmaziɣt ?  
  “Tawekka-a n tmaziɣt, tenṭeḍ-iyi-d si temẓi-w”, acku tignatin n ẓẓmek ideg nedder tillay-nni, ur ttaǧǧant ara amdan ad yidir d arawsan, anagar kan ma yečča ul-is. Tiwtilin n yimir-nni i d-tessegra tsertit, ha ad ak-ǧǧent, ad tgezmeḍ kra uẓar i ak-icudden ɣer tgemmi-inek, ɣer tumast-inek d tmeslayt-inek… anamek-is: Ad tidireḍ d wayeḍ. Ma triḍ ad tidireḍ d kečč kan, dɣa ad tent-tcerweḍ merriɣit. Fiḥel ma zziɣ neɣ nnḍeɣ deg usmal (usenɛet) n tillay-nni n ẓẓmek d lḥerṣ. Nebda-tt s wawal deg taggara n yiseggasen-nni n 1970, syin s tɣuri n yidlisen n umezruy, ɣer tɣuri n wayen d-itteffɣen s tuffra, am uɣmis Iṭij d wayen i aɣ-d-yettawḍen sɣur Ugraw Imaziɣen… ugar ɣef wayen nettwali deg temliliyin n JSK d tezlatin iwumi nsell. Deg useggas n 1980, dɣa neṭṭef tirni deg unnar n umennuɣ s usnulfu n terbaɛt Imnayen n Numidya i yuɣalen d tiddukkla Numidya deg useggas 1990. Seg yimir-nni, ur nerkid, amennuɣ yettawi-d wayeḍ. Newwet yakk yis-sent: Addal, tasertit, idles, taẓuri… Akken i t-yenna Muḥya:“Llem-ik ddu d uḍar-ik“. 

  I tira, melmi i tt-tebdiḍ.?  
  Ddeqs-aya tura. Bdiɣ-tt s uzgar n yisefra deg useggas n 1978. Imiren, ttaruɣ-ten s Tifinaɣ. D acu kan, d tira tamazgart, mačči d tira timezgit. Di tikkelt ɣer tayeḍ kan, ini zegreɣ-d asefru. Kra seg-sen, lliɣ ssawaleɣ-ten-id di kra n temliliyin d kra n tmeɣriwin i d-yettilin deg yiseggasen n 80. Kra seg-sen tecna-ten-id terbaɛt Tilelli i d-yennulfan aseggas 1985 deg Wehran. Aḥric ameqqran seg yisefra-a, ɣban neɣ yewwi-ten waḍu i lmend n yir tignatin i seg i d-nekka. Ccwi kan, ggran-d seg-sen kra, dɣa ddan-d deg wammud n yisefra “Tujjma Tuzzma” i d-yettwazergen ɣur “L’Harmattan”, aseggas 2004. Ih! Deg-sen kra i d-yeddan deg tesɣunin “Azul” n tddukkla Numidya n Wehran, neɣ deg tesɣunt “Tidmi tamirant” n tddukkla Asirem n Wehran. Syin ɣer da, zegreɣ ɣer wayen-nniḍen: Tira n yimagraden (i d-itteffɣen di tesɣunin d yiɣmisen ama da neɣ di Merruk) ar tira n wayen i d-leqḍeɣ si timawit (timseɛraq, inzan, timucha…); ar tira n wungal, tira n twengamt, tira n ddeqs tmezgunin… Ar tura, ddeqs seg wayen uriɣ, urɛad i d-yettwazreg.

  Amek i ak-id-tusa tikti akken ad taruḍ ungal Timlilt n tɣermiwin?  
  Di tidet, d taluft n truẓi usalu, ugar n tira n wungal. Ḥṣiɣ ma zwareɣ nekkini, sakin ad iyi-d-ḍefren wiyaḍ, dɣa yeḍra-d waya. Tikti-a, tella-yi-d deg wussan mi nella neqqar tamaziɣt ɣur Kamal Uzerrad. Maca, kukraɣ nezzeh, acku ur d-ufiɣ ansay-a n tira n wungalen di tegnit n tilawt ideg nella imiren. Ayagi deg useggas n 1990, u ɣas ma Kamal Uzerrad yessebɣes-iyi aṭas, yenna-yi-d aru kan, awi-d kan ad d-yili wungal s tagi-nneɣ. Acku imiren, anagar kan ukuẓ (4) neɣ semmus (5) n wungalen i yellan akk s tamaziɣt. Maca, asenfar-a, yefka-t unebdu i lexrif i lmend n leqdic d tlufa i d-yeqqersen fell-aɣ. Dɣa, armi mmden 10 n yiseggasen deqqal d wamek yemmed. Mi t-bdiɣ ass n 12 yennayer 2000, armi yekfa ass n 17 Tuber 2000, ufiɣ-t ibeddel tadyant, ibeddel asentel, ibeddel ula d azwel. Yettwazreg-d ɣur tezrigin “L’Harmattan” deg useggas 2002 s tullin umeddakel-iw Kamal Uzerrad, wamag da di tmurt armi i as-d-yules asizreg “Achab” deg useggas 2016.

  Taggara-a, tefkiḍ aḥric meqqren n leqdic-ik i umezgun, ayɣer?  
  Anda i yessefk ad iliɣ, lliɣ. Lemmer ad nwali deg usekdeffir (rétroviseur), ad naf d akken deg yal tagnit, ṭṭfeɣ deg-s tirni, imedyaten: Si 1980 ar 1988, lliɣ d asleɣmay n terbaɛt “Imnayen n Numidya”; si 1999 ar 2000 mačči kan lliɣ gar yimesnulfuyen n tddukkliwin yellan di Wehran, “Asirem” d Numidya, maca, lliɣ deffir n waṭas n tigawin. Asmi yessefk ad slemdeɣ tamaziɣt, slemdeɣ-tt i wugar n 10 n yiseggasen. Asmi yessefk ad iliɣ deffir n usnulfu n tesɣunin, lliɣ… Ihi, asmi walaɣ ilem meqqren yellan di taɣult-a umezgun, acimi ara ɣulleɣ s wayen iwumi zemreɣ? Dɣa greɣ afus s tira, s usali n tmezgunin, d uwelleh n yilmeẓyen ɣer tẓuri-a tis-4. Yerna, amezgun-a, sqedceɣ-t d allal i uselmed n tmaziɣt yakk d uḥuddu n tumast-nneɣ.

  Amek i d-tennulfa terbaεt Tigawt d wawal?  
  Am wakken i d ak-nniɣ yakan, amezgun d yiwen n ttawil umennuɣ. Ladɣa di tmetti am tagi-nneɣ ideg idles d amawi. Ɣef waya, seg wasmi i d-neslul tiddukkla Numidya i d-yedda yid-s usenfar-a n umezgun. D acu kan nefka azal i yisenfaren akken i myezwaren deg unnar. Deg yiseggasen n 1992 i tebda tikti n usnulfu n terbaɛt n umezgun. Syin ɣer da, rnan-d kra n yimdanen i iqeqdecn yakan deg taɣult-a n umezgun. Imeddukkal-nneɣ imenza, bdan s kra n tmezgunin timeẓyanin di tmeɣriwin i nesuddus. Uraren-d yiwet n tmezgunt-nsen i yigurdan deg teɣremt n yidles n Lezzayer i lmend n temlilit n tddukkliwin timaziɣin i yesuddes Ugraw adelsan amaziɣ. Maca, armi i d-rnan wid yellan qqaren tamaziɣt deg tddukkla imiren ɣer terbaɛt iwumi semman “Tafrara” d wamek bdan asali n tmezgunin n tidet, amedya “Lqaḍi d yinexḍaben” n dda Ɛebdella Ḥaman, “Anwa yextaren” n Muḥend At Yiɣil; ssulin daɣen yiwet n upirat s yezwel “Matub ur yemmut ara” d tajmilt i Lwennas Matub, deg 1998. Dɣa tarbaɛt-a, tekki deg tfaskiwin u tewwi-d kra n warrazen. Dɣa ahanay-ines aneggaru, yella-d i lmend n tefsut n yimaziɣen deg 2002. Segmi nwala ilem-a yellan deg unnar, ladɣa di tlemmast n yineḍruyen n tefsut taberkant, yerna ttwagedlen fell-aɣ yakk iberdan n umennuɣ… Dɣa neslal-d di duǧember 2002, tarbaɛt-nniḍen, s yisem-nniḍen, s talɣa-nniḍen… Tagi d tarbaɛt “Tigawt d wawal” i igan ahany-ines amenzu deg tefsut imaziɣen 2003. Seg yimiren, teṭṭef tirni hrawen deg unnar n umezgun amaziɣ armi d aseggas n 2017. Nessaram ahat ad d-tuɣal yiwwas ɣer unnar. 

  Yella kra wass i d-tewwim arraz?  
  Mačči d yiwen warraz i d-newwi! Yurew uzemmur s warrazen. Tarbaɛt “Tigawt d wawal”, terra tili i umezgun amaziɣ i tallit n 15 n yiseggasen. Tessuli 8 tmezgunin, temger-d 32 warrazen; ugar ɣef wayen yugaren arrazen, d tizrawin yemmugen ɣef umahil-ines deg tesdawiyin n Wehran, Bgayet, Tubiret,.. ula d taprufisurt Jane Goodmann n tesdawit n Bustun di Marikan, tga amahil meqqren ɣef leqdic n “Tigawt d wawal” acku iban-as-d d akken d tirmit meqqren i uselḥu n tmaziɣt. Amahil-a-ines, temmeslay-d fell-as deg temliliyin tussnanin yeḍran di tesdawit n Weǧda (Merruk) daɣen di tesdawit n Wehran.
   Tettkemmil 

<p style="text-align:right">  Yesteqsa-t Khaled Achoui 

  
 Qqaren, yella yiwen n umcic akken kan yebda yetturar d ameẓyan, yemlal-d d uγerda d tanudda-s neγ (tizya-s). Tturaren Seg wakken myeεǧaben, ihi tturaren si ṣṣbeḥ ar tmeddit.
  Yenna-as umcic: “Ihi i imi nemsefham, azekka ad nemlil ad nurar daγen am wass-a yak?”. 
  Aγerda, yerra-as: “Ih, azekka taṣebḥit ad nemlil”. Mi yekcem uγerda s axxam-nsen, yenṭeq baba-s γur-s: ”Anida teddiḍ si ṣṣbeḥ ar tura?”. Aγerda: “Annaγ a baba, lliγ tturareγ d yiwen umeddakkel-iw amzun-it”. 
  -Isem-is umedakel-agi inek? 
  -Isem-is ah…amcic. Dγa baba-s, tbeddel ṣṣifa-s: “Annaγ ad ak-yexdeε Rebbi, qṛib temeččeḍ ur ẓriγ”. 
  Yemma-s, texlaε akken-nniḍen: ”Yak a mmi, imcac d iεdawen-nneγ, ur aγ-ḥemmlen ara i tdukli. Lemmer ad aγ-ṭṭfen, ad aγ-ččen”. Aγerda: “Semmeḥ-iyi a baba, semmeḥ-iyi a yemma, dayen ur ttεawadeγ ad uγaleγ, cwi kan selkeγ ». Si tama-nniḍen, amcic mi yewweḍ γer uxxam-nsen, yesteqsa-t baba-s: “Anida teddiḍ si ṣṣbeḥ ay amcic a mmi?”. Amcic: “A baba, lliγ zehhuγ d yiwen uḥbib-iw”. Baba-s: “Isem-is uḥbib-ik?”. Amcic: “Isem-is ah…aγerda”. Dγa tsuγ yemma-s wala baba-s: “Anwa anwa?”. Amcic: “Aγerda ayγer? Acimi?”. Baba-s: “Annaγ ay ameslub, lemmer teḥriceḍ, ad t-id-teṭṭfeḍ i wakken ad t-nečč, yak iγerdayen d ikeryen-nneγ”. Amcic: “Semmeḥ-iyi a baba, nekk d amecṭuḥ ur ssineγ ara, maca azekka ad d-yuγal i wakken ad yurar yid-i, ad t-id-ṭṭfeγ, ad t-nečč”. Azekka-nni tafejrit, yeqsed umcic s axxam, yessawel-as: “Ay aγerda, ay aγerda”. 
  Aγerda: “Anwa akka? Acu tebγiḍ?”. 
  -Nekk d aḥbib-ik, ffeγ-d ad nurar 
  -Ala, ur tturareγ ara. 
  -Acimi? 
  -Ayen akken i ak-yenna baba-k leεca, yenna-yi-t-id ula d nekk baba.

  Yahia Yanes 

  
 Seld mi yekfa amahil-is umaswaḍ n tmaziɣt Mass Abdellah Arkoub deg twilayt n Tlemsan, yerza ɣer yiselmaden n Wehran tazwara n ddurt iɛeddan. Amahil i t-yewwin ɣer Wehran yemgarad gar usenṣeb n yiwet n tselmadt d tirza n tesweḍt ɣer yiselmaden-nniḍen akked wass n usileɣ i yiselmaden merra n tmaziɣt. Yebda Mass Ɛerqub leqdic-is ass-nni n acer, 21 yebrir, s tirza ɣer uɣerbaz amenzu Ɛizi Ben Yebqa deg tama n Beṭṭiwa anida i yessenṣeb taselmadt Massa Ǧ. Smaɛil i yesɣaren yiwet n tnelmadt kan, maca deg uskasi i d-yellan ar taggara gar-as d tnemhalt n uɣerbaz d kra n yimaswaḍen, yenna dakken ilaq ad d-afen tifrat i wugur n tdersi n yinelmaden yeqqaren tamaziɣt deg tneɣriyin, s umeslay d usebɣes n yinelmaden-a, acku ur d-teqqim ara kan deg uselmad, imi aneggaru-a, axeddim-is yettili deg tesmilt s usenked n temsirin. Deg wass wis sin, arim 22 yebrir, iga umaswaḍ tirza n tesweḍt ɣer sin n yiɣerbazen yellan deg tlemmast n temdint.

 Taṣebḥit, yella deg uɣerbaz Ben Tacfin anida i iwala tamsirt n tegnit n tmenna i d-tessenɛet tselmadt ɣef useḥbiber ɣef tdawsa, ma d tameddit yeḥḍer i temsirt deg uɣerbaz El Imam El Hewwari i d-yewwi uselmad ɣef tneqqist n wuccen d yizimer. Mass Arkoub yumer aṭas s uswir n yinelmaden, acku rran lwelha-nsen akken ilaq ɣer temsirin u ddan d uṣenfar. Ar taggara, yella-d uskasi gar umaswaḍ d yal aselmad, anida i asen-yefka kra n yiwellihen d lixṣaṣ i iwala ilaq ad yettwixdem, uqbel ad asen-yefk tazmilt ɣef tirza-a. 

 Ass n arim, d ass n usileɣ deg tesnawit Cellali Xadiǧa deg tama n El Ḥasi, ṣṣbeḥ yewwi-d Mass Arkoub awal ɣef tarrayin iwulmen i uselmed n tmaziɣt ɣer yiɛerbawalen, yefka iwellihen i yiselmaden amek ara ssuddsen asenfar d tgezmin s yiman-nsen war ma smersen adlis aɣurbiz s waṭas, imi d allal ẓẓayen ɣef uswir n yinelmaden-a. Mbeɛd imekli, uɣalen-d ɣer umahil seg 13h ɣer 15h30, msebḍan yiselmaden ɣef sin n yigrawen, gan amedya n usenfar d tegzemt n waddal n ddabex uḍar s yakk irmuden. 

 Yumer aṭas umaswaḍ s uswir d unadi xeddmen yiselmaden, ama deg Wehran neɣ di Tlemsan, acku abaɣur d uswir d umḍan n yinelmaden simmal yettnernay, ayagi yakk ahat yezmer ad aɣ-d-yessebgen belli aselmed n tmaziɣt a-t-an deg ubrid iwatan. D awal-a i swayes i d-yessegra Mass Abdellah mbeɛd mi t-nesteqsa “La teddun lecɣal akken ilaq, ma nwala dakken inelmaden sɛan lebɣi ameqqran i ulmad, ɣas tadra-nsen mačči d leqbayel merra. Yella daɣen kra n lixṣaṣ yerzan asileɣ imi iselmaden d imaynuten, acu kan s temliliyin am ti simmal yettgerriz waddad”.

  Khaled Achoui 

  
 De tous segments de logements lancés dans la ville de Bouira ces dernières années, le promotionnel aidé (LPA) est celui qui enregistre le plus de difficultés dans sa concrétisation. En effet, actuellement, des centaines d’unités localisées aux quatre coins de la ville sont en souffrance et peinent à être achevées. Au total, près d’une dizaine de projets tournent au ralenti. Certains de ces projets ont été lancés en 2013, 2014, 2015 et 2016 et connaissent beaucoup de retard dans la réalisation.

 Cette situation a fait réagir des dizaines de souscripteurs, pour la plupart des fonctionnaires et cadres des différentes administrations publiques qui ont organisé de nombreuses actions de protestation pour dénoncer cet état de fait et exiger la prise de mesures nécessaires pour la relance des chantiers du LPA et leur réception dans les plus brefs délais. La semaine écoulée, et devant une situation qui s’enlise, des dizaines de souscripteurs ont tenu un énième sit-in devant l’agence foncière de wilaya pour attirer l’attention des autorités de wilaya sur des blocages qui n’ont que trop duré. 

 L’appel de ces souscripteurs a, cette fois-ci, fait réagir le wali qui a organisé jeudi dernier une visite de travail et d’inspection au niveau de nombreux chantiers du LPA, notamment ceux du 300 logements, 150 ainsi que ceux localisés dans les quartiers de l’Ecotec, la route de Haïzer ou encore à Harkat. Le wali Mustapha Limani a eu au cours de cette visite à écouter les explications des responsables des entreprises en charge de la réalisation, des responsables de l’agence foncière et de la direction du logement, mais s’est aussi entretenu avec les souscripteurs pour tenter de cerner les différents problèmes qui font que les projets peinent à être livrés. 

 Effectivement, le wali a constaté de visu l’ampleur des retards que connaissent ces projets du LPA et a promis de prendre les mesures qui s’imposent pour résoudre tous les problèmes et relancer tous les chantiers. À la fin de la visite, une réunion de travail a été présidée par le premier magistrat de la wilaya, où la situation détaillée de chaque projet a été exposée. Étaient présents à cette réunion, les responsables de l’agence foncière, les bureaux d’études et les souscripteurs. 

 À l’issue de la réunion, des instructions ont été données par le chef de l’exécutif pour accélérer les travaux de réalisation et relancer tous les chantiers du LPA de la ville de Bouira, de sorte à réceptionner ces projets durant l’été prochain.

  Djamel M. 

  
 Aṭas d tiɣiwanin di Tmurt n Yiqbayliyen ideg xussent tddukkliwin, iɣab nezzeh umussu asdukklan. Ma mačči ɣur yilemẓiyen i yella wugur, ad d-yekk si tama n tedbelt, n tedrimt neɣ n ttawilat. Gar tɣiwanin-a, tella tɣiwant n Draɛ Lqayed, di tdayra n Xerraṭa, i d-yezgan s wazal n 70 n yikilumitren ɣer usamar n waɣir n Bgayet. Di temnaḍt-a tamsedrart, xussen ayendin warmuden n tddukkliwin ara d-yennernin s lebɣi n yilemẓiyen, ara d-yawin ugar n tiẓeḍt i tudert tadigant n warrac d teqcicin. Ula d iqeddicen idelsanen, gersen dinna ayyuren, neɣ ɛad ɣas ad d-nini iseggasen iɛeddan. Gar tddukkliwin uɣur i d-iban uneḥbus n warmuden di tɣiwant-a n Draɛ Lqayed, ama d idelsanen neɣ uhu, d tiddukkla tadelsant “Idles” i d-ilulen deg wayyur n useggas 2017. Akken i d-yeqqar yisem-is, snernan-d kra n yilemẓiyen n temnaḍt-nni tiddukkla-a akken ad tefk tudert tamaynut i uḥric adelsan ɣur-sen. Maca daɣen ad tekki deg usaki n yimezdaɣ ɣef wayen akk icudden i tmagit d yidles, i umezruy akked usegmi n tudert. Akuden imenza mi d-tennulfa, tessaweḍ tessuddes-d kra n ttiɛadat di taddart, ama i usfuggel n Tefsut n Yimaziɣen, n Yennayer, neɣ ula d ayen icudden i tmetti, am usmekti d uheggi n kra i lmend n Wass aɣelnaw n umeɛḍur. D acu, tura akka ulac, ur d-yelli kra deg unnar, amzun akken tesbek tddukkla. «Aya i d-iḍerrun d ayen i d-yekkan nnig tezmert-nneɣ. Taggara-a, xussen cwiṭ yifassen, uqan yilemẓiyen ara ikemmlen aqeddic. Maca neḍmeɛ ad neg anejmuɛ ad as-nɛiweḍ asbedd i tnarit n tddukkla s yiɛeggalen d imaynuten », i aɣ-d-yenna yiwen n uɛeggal n tdukkla “Idles”.
  M. K. 

  
 Mbeɛd mi tettwazgel tezrigt n yilindi, imi ur tettwaxdam ara, yuɣal-d sser taddart n Lemṣella, imi i d astuɣal tmeɣra-s n tbexsisin i dttheggin yal aseggas. Yewweḍ-d lawan n tezrigt tis 12 n tmeɣra-a, kullec yettwahegga deg taddart n Lemṣella i usterḥeb s yinebgawen-is n lɛez d lḥerma. Acḥal-a, segmi yebda uheggi-ines sɣur yiɛeggalen n Tddukkla “Tiɣilt” n taddart-agi n Lemṣella, i wakken ad ssiwḍen ad suddsen tazrigt tis mrawet d snat (12) n tmeɣra n tbexsisn. 

 Ad tili tmeɣra-agi di tezrigt-is tamaynut, ussan n 29 akked 30 ɣuct 2019, ddima deg taddart-agi n Lemṣella, yettwassnen mliḥ s tneqlin. Ahil n tezrigt-a tis 12, ad yili d anesbaɣur, am tid-nni iɛeddan ama si tama n yirmad idelsanen ama si tama n temsikniyin. Aṭas n yimsikniyen ara yilin di ttiɛad, gar-asen wid n tqendurt, wid n usɣar, wid n tamemt…atg, ara d-yerzun si tuddar-nniḍen ɣer tama n wat taddart-agi, ara d-iseknen leṣnaf n tbexsisin yemxalafen. Mbeɛd tullya tunṣibt ara d yilin ass n lexmis ɣef 10h00 n ssbeḥ, ad tebdu temsizzelt n wunuɣ ara yilin di yal azniq n taddart. 

 Tin ɣur-s, d asarag akked uskasi ɣef yibaɣuren n lɣella-a, syin akkin, ad fken tagnit i uskan n zzwaǧ aqbur n yimaziɣen akked ccna sɣur tarbaɛt n taddart. Ma ɣer yiḍ, ad tili tmeɣra n ccna akked waṭas n leqdicat-nniḍen idelsanen. Ad ikemmel wahil azekka-in n lǧemɛa, s temsikniyin, s tegnit n ccdeḥ aqbayli, asihar n useḥḥar. Asenɛet n wansay anẓar, afran n tfelwit n teklut igerrzen deg temsizzelt-nni n wunuɣ. Am wakken daɣen, ara d-tili temsizzelt n ccna i yilmeẓyen, ad isali leqdic-agi s tmeɣra n taggara. Di taggara, ad d-nini belli leqdic adelsan, ad yettwasuddes sɣur ddeqs n yidisan, ad d-nebder gar-asen; Tiddukkla tadelsant Tiɣilt n taddart n Lemṣella akked teseqqamut n taddart-agi d waṭas n yidisan-nniḍen.
  Adaoun Ghani  

  
 Yella yakan d aneɣmas deg La Dépêche de kabylie syin yuɣal ɣer uɣmis n Le Dauphiné Libéré. Deg tdiwennit-a, yemmeslay-d ɣef tmedyazt akked tira s umata.

  Aɣmis n Yimaziɣen: Amek tebdid tira ? 

  Mohamed Aouine  : Bdiɣ tira asmi lemdeɣ tira. Di tazwara, d iḍrisen i ttaruɣ, ur d-ttefɣen ara akken ad ten ɣren yimdanen. Imir-nni, ttaruɣ kan i tedfi (plaisir) akked usuzer d yimeddukkal-iw. Ttaruɣ akken ad d-iniɣ ayen i bɣiɣ. Syin, yettnerni uɣanib yal tikkelt mi ara d-aruɣ kra. Akken, daɣen, yettnerni i lmend n tɣuri, imi win ur neqqar ara idlisen, ur yezmir ara ad yaru kra, ur yezmir ara ad yessefti tikta-s. Ilaq ad nili daɣen d wid yettnadin di yal taɣawsa. Di tazwara, bdiɣt s yiḍrisen, syin akkin uɣaleɣ ɣer yisefra, tullisin, d ungalen akked wayen i d-ttaruɣ deg yiɣmisen .

  Mmeslay-aɣ-d ɣef wungal-ik « Le someil d’amour  » i turiḍ asmi tesɛiḍ 18 n yiseggasen kan  

 Ungal-agi, zemreɣ ad d-iniɣ d ungal n ulmad, imi deg-s i d-ḥefḍeɣ aṭas n tɣawsiwin i yeɛnan tira. Uriɣ-d deg-s ɣef umezruy n taddart-iw. Kra kan n yimeddukkal-iw i t-yeɣran di lweqt-nni, imi ur d-yeffiɣ ara. Uqbel ungal-a, tella daɣen tesɣunt i d-nexdem nekk akked yimeddukkal-iw s ufus n tallelt n uselmad-nneɣ n tutlayt n teɛrebt iwumi ara d-arreɣ tajmilt. Seg-s i d-tecɛel teftilt-nni n tira. Ihi, tagi d yiwet n tesɣun anda i d-nejmeɛ ayen i xeddment tulawin tiqbayliyin ama d timucuha, inzan, ccnawi neɣ isefra. Akken neɛreḍ, daɣen, ad nesuneɣ izamulen i d-qqarent war ma neṭṭqent-d. Maca axedim-agi, iɛedda kan akka imi ur d-yeffiɣ ara .

  Txeddmeḍ daɣen taklut…  

 ih , sekneɣ-d tifelwin i xedmeɣ snat n tikkal dagi di tmurt n Fransa. Meɛna, akka tura, ḥebseɣ taklut akken ad ffkeɣ uk akud-iw i tira. Yiwen wass ahat ad uɣaleɣ ɣur-s.

  Anda i tettafeḍ iman-ik   deg yisefra neɣ deg tira   n wungalen?  

 ttaruɣ ungalen akked tullisin akken kan ad sɛeddiɣ tamedyazt. Tamedyazt, tesɛa amḍiq meqqren deg tudert-iw , sekcameɣ-tt di kullec : di tira-w , di tudert-iw n yal ass. Amzun uɣaleɣ d ameɣnas n tmedyazt: ttaɛraḍeɣ ad suzreɣ tayri n tmedyazt gar wid i yi-d yezzin. Tamedyazt, mačči kan d awalen ara nessemlil. Tamedyazt, ilaq ad tili d lemri n umdan amek ara yessebgen iman-is deg umaḍal. Ilaq ad tidir akked wiyad. Am wakken i ilaq ad tidir deg umdyaz akken i d-yeqqar Georges Peros.

  Mmeslay-aɣ-d ɣef wammud n yisefra « Amen sans croire » 

 Amen sans croire, yeffeɣ-d deg Uxxam n useẓreg Brumerge dagi di tmurt n Fransa deg cutember 2016 . Tazwert, yexdem-as-tt-id umedyaz d ufeylasuf arumi François-Marie Périer. Mbaɛd ammud n Amen sans croire, yeffeɣ-d wammud-nniḍen iwumi semmaɣ « Ephémères  » deg unbir 2017 ɣer yiwen n uxxam n useẓreg .

  Amek tettwaliḍ tasekla n teqbaylit di tmurt n lɣerba  

 Aql-in tura deg 12 n yiseggasen di tmurt n lɣerba. Tidet kan, ur zmireɣ ara ad d-ffkeɣ rray-iw deg wayen yeɛnan anect-a, imi ur sɛiɣ isallen i ilaqen, maca, ɣef wayen i walaɣ, ad d-iniɣ aql-aɣ deg ubrid n sswab. Ayen yelhan ɣur-neɣ d akken tamedyazt, tufa-d irebbi anda ara tennerni. Meɛna di berra n tmurt, yewɛer mliḥ akken ad tafeḍ imeɣriyen. Dagi, d ungalen i ileḥun s waṭas. Ad d-iniɣ, ma yella mazal imedyazen anect-a, ad yuɣal ɣer wid i d asen-yettaken tameẓẓuɣt, imi amedyaz ur yezmir ara ad yili i yiman-is.

  Ahat ad txedmeḍ tasuqilt ɣer teqbaylit i wayen tettaruḍ?  

 Nekk ur zmireɣ ara ad tt-xedmeɣ, acku mi ttaruɣ s teqbaylit ur xeddmeɣ ara tasuqilt ɣer trumit. Akka dɣa ula ɣer teqbaylit. Meɛna, bɣiɣ ad waliɣ yettwasuqel wayen ttaruɣ ɣer tutlayt-iw. Llan kra n yiḍrisen-iw i d-yessuqel Mass Rezki Rabia ɣer tutlayt-iw tayemmat, ttwaliɣ-ten cebḥen ugar mi ten-uriɣ s trumit. Ahat yiwen wass, iḍrisen-iw ad ttwasuqlen ɣer tagi-nneɣ.

  D acu-ten wuguren i d-ttafem kunwi s yimyura? 

 Uguren llan. Yal yiwen d acu i t-ixuṣṣen. Kra, yewɛer fell-asen akken ad d-afen win ara asen-d-yesiẓrgen axeddim-nsen, wiyaḍ, ttafen-d iman-is war imeɣriyen. Ulac wid ara asen-yeffken afud akken ad kemmlen deg tira. Acu kan, ɣur-i ayen yugaren akk aya, d mi ara txuṣ tlelli deg tira , mi ara ilint tlisa i wayen i d-yeqqar umyaru. D wagi i d aɛewwiq meqqren ara yesfeclen amyaru.

  Yella kra id ttheggiḍ akka ɣer sdat?  

 Yal tikkelt yella umaynut. Aql-in la sewjadeɣ ungal. Tikkelt-a, yezmer ad yeffeɣ di tmurt n Lezzayer. Akken daɣen aql-in ttaruɣ ammud n yisefra .

  Azal n ddunit ɣur-k   Xdem, seggem   Awal-ik n taggara… 

 Ssarmeɣ tamurt-nneɣ ad temmlil d yirgazen ara tt-yesnernin, imi tura ilaq ad yettwabnu yimal n tsuta ara d-ileḥḥun, imal n yilmeẓyen .

  Testaqsa-t Souhila Yamani 

  
 Am yal aseggas, deg lawan-a n yimuras n unebdu, ilmeẓyen n taddart n Yilyiten deg tɣiwant n Saharidj ttemyagaren-d i wakken ad d-heggin timliliyin n ddabex n uḍar. Ahat d ttawil i yesɛan yilmeẓyen-a i wakken ad kksen lxiq i d-yessegla lixsas meqqren deg ttawilat-nniḍen yecban timkerḍiyin neɣ ixxamen n yilmeẓyen. Ɣef waya, 12 n trebbaɛ i d-yeswejden iman-nsent ad kkint deg tmeɣra-a n waddal anda i d-mlalen ula d imeqranen deg leɛmer. Ulamma ur d-telli ara akka lemɛawna seg wanda-nniḍen, ilmeẓyen n Yilyiten gren-d deg lbal-nsen d akken d nutni ara d-yefken ttawilat ilaqen i wakken am yiseggasen yezrin taggara n tedwilt-a, ad tili d tameɣra deg taddart. D acu kan, yettuɛeggen ad yebdu wurar ass n letnayen iɛeddan, maca imi i d-tella akka tmettant n yiwen n umdan, ilmeẓyen n taddart beddlen ass i wakken ad fken tagnit i twacult n win yemmuten ad ilin deg ttiɛad i temlilit tamezwarut, rnu d nutni ara d-yesneddhen i beddu n wurar. D ayen yeḍran dɣa ass n larebɛa yezrin tameddit n wass. Am wakken i aɣ-d-xebbren wid i d-yeswejden timliliyin-a d akken d tid ara yilin d tajmilt i umdan tewwi tmettant deg lawan-a dɣa. Iwulem ad d-nesmekti d akken ugar n 20 n yiseggasen-aya, yal anebdu ttilint-d akka timliliyin deg taddart, rnu ttɛeddint deg tegnatin n zhu d lferḥ, ur d-yelli cwal ama gar yimyuraren neɣ imferǧen. Tezga taggara n tedwilt d tameɣra !

  M. Smail 

  
 Ass n 25 yunyu 1998, d azemz i iresxen i lebda deg uqerruy n yal azwaw. Ass-nni, mi d-yuɣal Lwennas Meɛtub seg yiwen n usečču di Tizi Uzzu, ɛewwlen kra n yimcumen ad as-d-sɣimen di Tala Bunan.

 Wwten-t s wacḥal d tarsast, armi i t-nɣan. Seg wass-nni, neḥsa kan d imesbaṭliyen i t-yenɣan, maca d anwa-ten? Ur iban ar tura. D acu, mazal tidet n tmenɣiwt n unaẓur Lwennas Meɛtub, ass-nni n lexmis, tettezzi akka d wakka deg yigenwan n yidurar. Mazal anza-s i d-ilulen ass-nni di terga, akken i t-id-yenna, yessawal-aɣ-d seg yal tama. Yefren uɣewwaɣ ad yeɣli d argaz ilelli, ad yemmet ɣef tektiwin-is, wala ad yedder war amenzay neɣ s uzaglu ɣef yiri. Ur tban tidet ɣef tmettant-is, maca tettbin-d akken-nniḍen. Ma yella tettbin-d d anza-s i aɣ-tt-id-yesbanen, d awalen-is i aɣ-d-yemlan. Neẓra d anwi-ten yiɛdawen-is, neẓra d anwi i t-iɛuffen, neẓra d acu i aɣ-d-yecna. Deg tidet, asmi ɣilen nɣan-t, ass-nni i t-id-slulen. Imi seg useggas ɣer wayeḍ, yettaweɣ ugar deg tudert, deg wulawen, deg tmura. Acḥal dɣa i irezzun fell-as yal aseggas ɣer Tewrirt Musa anda yesteɛfa, acḥal ara yerzun fell-as ass-a, deg-s ad as-inin aql-aɣ deg ubrid-ik, deg-s ad ttrun akked Nna Ɛeljiya imeṭṭi n usmekti n tixsi i nɣan yidammen-is. Kra n win yerzan fell-as deg uẓekka-s, yewwi-d yid-s ameslay abaṭniw. Seg wakken meqqer uḥulfu, yal yiwen yettḥulfu s wayeḍ, yal yiwen isell i wayeḍ. Mi nwala i uwitay (calendrier), nufa ziɣ 20 n yiseggasen i yezrin ɣef tmenɣiwt-is, maca ɣur-neɣ ad as-tiniḍ d 20 n wussan. Leɣrur n wakud d tatut akk i yettrebbi deg wallaɣen, ur sɛin amkan tama n wanza n Lwennas Meɛtub. Daymi mazal ad yedder d tisuta umdan-a igerrzen. Ass-a, ula d agrud i d-ilulen ass mi yettwaɣḍel, yettḥulfu yessen-it, yeẓra-t, imi ur yeǧǧi ayen ur d-yenni s tezlatin-is. Kkes-d amek ur yessaki, ur iwessa neɣ ur iwanes. Ur nezmir ad d-nini ma ahat Lwennas Meɛtub yumer deg uẓekka-s s cwiṭ i d-nḥella, neɣ yeḥzen s zzhir akk i d-ileḥqen ifetti deg yal tamnaḍt. Neẓra kan iwessa-aɣ ɣef uzbu (résistance), aql-aɣ nzebbu.

  M. K. 

  
 Zrin 59 n yiseggasen ɣef tmenɣiwt n Amirouche akked Si Haoues deg udrar Thameur tama n Bousâada. Bdan tikli ɣer Tunes ass n 6 deg meɣres 1959 i wakken ad mlilen CNRA, ddan yid-sen azal n 40 n yimjuhad.

 Ffɣen tamurt n leqbayel s unẓul, gar Djelfa akked Bousâada. Acu kan, ɣef wakken i d-nnan, yeffeɣ lexbar n ubrid ara wwin ; yewweḍ ɣer yiserdasen d yimḍebbren n Fransa. Kra qqaren fehmen yiserdasen n Fransa asalli seg ttawilat n usiweḍ, wiyaḍ nnan-d yewweḍ-iten lexbar srid. Ihi, imi yesla lkulunel Ducasse s yisalli-agi, yundi-asen taxezzabit gar udra n Thameur akked udrar Djininibia i ibeɛden s wazal n 75 n yikilumitren ɣef temdint n Bousâada. Yeḍra ubaxix din imi mmuten Amirouche, Si Haoues akked 35 n yimjuhad u ttwaṭṭfen 5 deg-s. Mebɛed timenɣiwt n Amirouche akked Si Haoues, yewweḍ isalli seg Lezzayer tamaneɣt ɣer din i wakken ad ten-meḍlen s tuffra deg lkazirna n Ain El Melh. Teqqim tedyant d tuffirt armi d ass n 7 deg duǧember 1962, mi yebɣa yiwen Urumi Jean-Louis Gallet ad d-yeḍleq i sser ɣef temḍelt n sin-agi n yimjuhad. Acu kan yecreḍ idrimen. D Zouaïma i ixebbren Boumediene akked Abdelkader Chabou s tedyant-agi. Syin, ceyyɛen yineggura-gi, Cherif Mahdi d Abdelmadjid i wakken ad walin Arumi-nni. D nutni, diɣ, i yettwakelfen i wakken ad d-skeflen iẓekwan n Amirouche akked Si Haoues seg Bousaâda. Seg yimir, qqiment tfikkiwin-nsent d tuffirin deg lkazirna n yiǧadarmiyen deg Lezzayer tamaneɣt armi d ass n 24 deg tuber 1984 i asen-d-yuɣal ccan u ttwameḍlen deg tmeqber n Lɛelya. D aselway Chadli i d-yeskeflen tadyant mebɛed mi inuda mmi-s n Amirouche ɣef yiɣsan n Baba-s. Ɣef uqerru n taluft-a, ad naf tlata n yimḍebbren : Houari Boumdiene, Abdelkader Chabou akked Ahmed Bencherif.

  Hocine Moula 

  
 Brahim Brahimi d yiwen uneɣmas muciɛen deg tɣamsa tilellit tazzayrit, yesɛa aṭas n igerdasen seg uselmed n tɣamsa deg Lezzayer, seg uselmed n tɣamsa n tmurt n Fransa. Ɣur-s sin yigerdasen iɛlayanen (doctorat) deg tussniwin n yisallen d tussniwin n tsertit, yemsennad (soutenu) deg tesdawit n Paris II. Brahim Brahimi, yesersel deg wagur n tuber 2009 Aɣerbaz aɣelnaw aɛlayen n tɣamsa d tussniwin n n yisallen (ENSJSI), anda yella d anemhal, yesselḥay armi yeffeɣ ɣer testaɣt (retraite) deg useggas n 2013. Lexber n lmut n Brahim Brahimi i d-yellan deg ssebt iɛeddan, 22 deg waggur n cutember, i yesɛan 72 n yiseggasen deg leɛmer-is, yegla-d s leḥzen meqqren deg twacult n tɣamsa tazzayrit akked ttawilat n yisallen n tmurt. Aneɣmas-a, d yiwen n umdan yettwassnen, i ḥemmlen ama d inaɣmasen i iḍallen deg leɛmer, i ixeddmen deg tɣamsa, iwumi yefka afud meqqren s tasḍilin i ixeddem ɣaf tɣamsa tazzayrit, ama d ineɣmasen ilmeẓyen ixeddmen deg tɣamsa i d-yesfaydin seg tirmitin d tsegmisent n umussnaw. Deg tudert-is, yefka-d aṭas n wafud i usnugmu n tɣamsa tilellit, anda i ittekka d waṭas n yiɣmisen n tɣamsa tusligt (privée), i as-d-yeldin isebtar-nsen i tira deg yeḥricen n tudert, ladɣa deg tussniwin n tmetti d talsa. Deg yiɣmisen ilelliyen neɣ deg ttawilat n yisallen, Brahim Brahimi, yella dima i lmendad i usnerni n tmussniwin. Dɣa deg uɣmis El Wattan, yessuddes-d aṭas n timsirin ɣer yidi-s n umussnaw Belkacem Mostefaoui d Belkacem Ahcene Djabellah, i lfayda n yineɣmasen n uɣmis-agi. Deg umahil-is n timadin, Brahim Brahim, yura aṭas n yidlisen s tutlayt n tefransist, gar-asen ‘’ Le pouvoir, la presse et les intellectuels en Algérie (1989)’’, ‘’ Le pouvoir, la presse et les droit de l’homme (1998) ‘’, ‘’ Le droit à l’information à l’épreuve du parti unique (2002)’’.

  Ali Zalouk 

  
 Annar n tira n tmeṭṭut taqbaylit yebda yettaɣ. Mbaɛd imi i d-yeffeɣ wammud n tullisin-is amezwaru deg useggas n 2005 iumi tefka azwel “ Tawenza” anda i llant 10 n tullisin, a-t-an, ass-a, yerna-d wammud-is wis-sin. Tagi d Massa Qeddac Dalila. D yiwet n tmarut i yiselmaden tamaziɣt deg uɣerbaz alemmas. Ammud-a i d-tessufeɣ temyarut deg wussan iɛeddan, tsemma-as “Tafat taderɣalt”. Yeffeɣ-d ɣer teẓrigin El Amel. Deg tullisin-a, tewwi-d Massa Qeddac aṭas n yisental, teɛreɛḍ akken ad tennal merra ayen i d-yettilin deg tmetti. Ad nader gar yisental-a, Tamɣart d teslit-is, Tirga mxalfa, Ttufarasen yimawlan, Tadyant n tefsut, Tazeqqa n setti akked Yir tamuɣli . Mi ara walin yimeɣriyen azwel ‘’Tafat tadeɣalt’’, yal yiwen amek ara d-yessegzi anamek-is. Nesteqsa tamarut ɣef wamek i d-textar azwel akked unamek-is, a-t-an d acu i d-tenna: ‘’ Tamezwarut imi tella tullist iwumi semmaɣ akka. Di tulist-a, tella yiwet n tlemẓit iwumi teḍra tedyant anda tedderɣel ɣef tidet i as-yenḍen. Tessenz tigẓelt-is, tefka idrimen i uxḍib-is. Ɣer taggara, yexdeε-itt. Tis snat, ɣef tugna-nni n udlis, imi d tazeqqa-nni ideg tella tudert, tezga teftilt-is tecεel. Ass-a, ǧǧan-tt yimawlan-is , yeɣli-d deg-s ṭṭlam. Ad d-nesmekti, deg taggara, d akken Massa Qeddac la d-tessewjad yiwen wungal ara d-yeffɣen deg wussan i d-iteddun. Tlul Massa Deddac ass n 09 deg furar 1978. Tewwi-d akayad n BAC deg tdamsa, syin teɣra deg ugezdu n tutlayt d yidles amaziɣ di tesdawit n Mulud A t Mɛemmer armi d aseggas n 2002 anda i d-tewwi turagt lisens. A-tt-an, akka tura, d taselmadt n tmaziɣt deg uswir alemmas.

  Souhila Yamani 

  
 Thegga-d Tenmehla n yidles akked Uxxam n yidles Mulud Mɛemmri n Tizi Uzzu, yiwen wahil d anesbaɣur, ad yeddu ɣef teɣzi n ddurt. Imi yebda yakkan ass-nni n lexmis 30 deg unbir 2017, ad yessali ass n ssebt 07 deg duǧamber 2017. D ahil adelsan ara d-yilin deg Uxxam n yidles n Tizi Uzzu akked Uxxam n umezgun amniḍan n lwilaya.

  Ahil n uxxam n yidles 

 Ahil yerzan Axxam n yidles Mulud Mɛemmri, yella-d akka: ass-nni n lexmis 30 deg waggur-nni n unbir yezrin, yemwatan akked usfugel wass n Lmulud. Dɣa deg tzeqqa n temsikniyin, llant-d kra n temsikniyin yerzan idlisen n ddin, arraten (manuscrits) n zzawiyat akked useddu n tineslemt n lwilaya n Tizi Uzzu. Yella-d daɣen ucɛal n tcemmuɛin akked tuqqna n lḥenni. Ma deg tzeqqa tameẓyant n umezgun, yella-d usarag ɣef wazal n Lmulud, sɣur unemhal amatu n uɣlif n lecɣal n ddin mass Hocine Hamiche akked ccix Said Klouaz. D asarag i yeḥder uneɣlaf n lmur n ddin akked lwali n Tizi Uzzu, syin ɣer-s, yella-d ufraq n udlis n usefhem n yinumak n leqran s tmaziɣt. Ma deg tmeddit n wass, tella-d tegnit n ccna n ṣṣenf n ddin sɣur terbaɛt “Et aqwa” n Draa Ben Khedda, adekkar sɣur lexwan n Ath Yahia akked wid n Ath Said. Ma ɣer taggara, tella-d tɣuri n yisefra n ddin sɣur kra n yimedyazen n lwilaya. Ma deg wass-nni n ssebt 02 deg waggur-agi n duǧamber 2017, yella-d deg tzeqqa tameẓyant n umezgun, ɣef 09h30 d asawen, wass n usḥbiber d useɛlem ɣef waṭṭan “cancer”, i d-yellan s usentel-agi: “Cancer et alimentation”, i d-thegga tiddukkla “El Fedjr” n lwilaya n Tizi Uzzu. Ma deg tzeqqa tameqqrant n uxxam n yidles, seg 10h00 d afella, xedmen timsikent ɣef wass agraɣlan i uḥareb mgal aṭṭan n Sida, i d-thegga tiddukkla Idles n Tmurt n Tizi Uzzu, ma ɣef 13h30 n uzal, yella-d usarag sɣur ddeqs n yimejjayen n waṭṭan seg sbiṭer Nadir Mohammed. Ma d sendiḍelli n lḥed, 03 deg waggur-agi n duǧamber 2017, yella-d deg tzeqqa tameẓyant n umezgun, ɣef 09h00 d asawen, wass n useḥbiber d useɛlem ɣef waṭṭan Sida, i d-thegga Tenmehla n tedwest tazayezt n lwilaya n Tizi Uzzu. Ma deg tzeqqa tameqqrant n uxxam n yidles, seg 10h00 d afella, smektan-d ass amaḍlan n yimdanen imeɛḍar, i d-tḥegga Tenmehla n Tigawt Timettit (D.A.S) n Tizi Uzzu.

  Ahil n uxxam n umezgun 

 Ma d axxam n umezgun amniḍan Kateb Yacine, ad yili deg ttiɛad ula d netta, imi ad d-ilin deg-s wussan n umezgun wis 9 ara d-yilin d tajmilt i Muḥend u Yeḥya. D tazrigt tis rrebɛa n warraz n Muḥya i wureɣ n uḍris n umezgun ifazzen s tmaziɣt, ad d-ilin aseggas-agi ass n larebɛa 6 deg waggur-agi n duğamber 2017, akked uzekka-in n lexmis. Ad d-tili timsizzelt-agi deg tezrigt-is tis ukkuẓ n tmezgunt Muḥya n wureɣ i yuran s tmaziɣt deg uxxam n umezgun, dɣa ass n amhad i d-iteddun, ara d-banen yigemmaḍ n temsizzelt-agi, ad d-banen wid ara yawin tlata n warrazen imenza n useggas-agi.

  A. A. 

  
 Seg yizerfan imezwura i sεan warrac, d win n tɣuri. Meεna, ma nemmeslay-d ɣef uzref-agi, ilaq ad d-nesseddu daɣen ayen i as-ilaqen neɣ ayen i t-yettabaεen. Asaḍuf n tɣuri yeqqar-d: ‘’Yal aqcic yesεa azref ad iɣeṛ, yerna di tegnatin yelhan, am umḍiq iwulmen, lmakla ilaqen, akked tɣellist ( sécurité )’’. Acu kan, ur yelli wanect-agi deg uɣerbaz amenzu Ḥakem Laεyaci deg Ifra, di tɣiwant n Xerrata, ladɣa ayen icudden ɣer tɣellist. Imi leḥyud-is ceqqen, yerna seg teswiεt ɣer tayeḍ, zemren ad d-ɣlin. Ibabaten n warrac, ikcem-iten lḥir d tugdi ɣef tudert n warraw-nsen. Ladɣa imi d ccetwa i d-iteddun. «Amek ara ceggεeɣ mmi s ufus-iw ɣer yimi n tlafsa? ulac laman, yezmer ad d-yegrireb uɣerbaz-a ɣef warrac-nneɣ, yerna leḥyuḍ-is ur ttqabalen ara aṣemmiḍ». I d-yenna yiwen n ubabat. Ma yella d imeẓdaɣ n temnaḍt-agi nnan-d d akken aɣbel ur yelli ara d amaynut. Ɣef usentel-a, yerna-d yiwen: « Neεya deg ucekti, yiwen ur d-yesli i taɣuct-nneɣ. Akken nexdem neεweq: ma yella neṭṭef lwacul-nneɣ, ad asen-truḥ leqraya; ma yella nceyyeε-iten d amahi fell-asen ». Ma yella d aselway n tɣiwant yerra-asen, akken i d-tewwi teɣbalut-nneɣ: «Tamsalt-agi ɣur-s mraw n yiseggasen. Deg useggas n 2018, aselway aqbuṛ n tɣiwant n Xerrata yessaweḍ aɣbel-agi ama i uselway n twilayt, ama i unemhal n usegmi n Bgayet. Lwali, yefka-asen-d awal belli ad yedhu deg-s deg useggas i d-iteddun 2019. Yerna iceyyeε-d wid i iwalan liḥala deg wacu yella uɣerbaz-agi ass n 26 ɣuct yezrin». Seld isalli-a, theddnen yimezdaɣ n taddart i yellan ttidiren di tteqlaq ameqqran.

  K. K. 

  
 Aql-it akka tura gar 5 n yimuraren akk ifazzen n ccatranj deg umaḍal. Ilul MVL deg temnaḍt n Ile-de-France deg Fransa, aseggas n 1990. Ulamma yeḥres cwiṭ wakud-is imi yezga yettinig, yeqbel Maksim ad d-yerr i kra n yisteqsiyen-nneɣ deg tdiwennit-a ɣef waddal d wurar n ccatranj!

  Aɣmis n Yimaziɣen: Seld arraz n Saint-Louis d umḍiq wis 2 deg Grand Chess Tour, ur telhi fell-ak taggara n useggas-a 2017 a Maksim. Awal ɣer waya?  

  Maksim Vacyi-Lagrav:  Ih, d tidet, maca s ujemmal, 2017 yella i nekk d aseggas afessas. Llant-d tɣawsiwin yelhan maḍi, am tid i d-tbedreḍ, maca yella daɣen umḍiq wis sin i ṭṭfeɣ deg usismel amaḍalan (classement mondial) deg teɣzi n kra n wayyuren. D asḥissef, imi iswi ameqqran n uɛeddi ɣer Tberza n Yimazwaren ( Tournoi des Candidats) ur yettwaweḍ ; iban d akken yusa-d waya ad yessenquqel tacrawt taneggarut n useggas…

  Mazal-ik akken yebɣu yili gar 5 n yimuraren ifazzen deg umaḍal. Aya yesheddin dɣa?  

 Yettban-iyi-d ssekneɣ-d s wudem yesfan d akken tura dayen aql-i gar yimuraren ifazzen n tedɣert i izemren ad sirmen ad qqimen deg umeqyas-a umdil. Dɣa ihi, aql-i qeɛɛdeɣ iman-iw deg tebdart n 5 ifazzen, ssarameɣ ad d-ḥelliɣ aneggez amaynut deg 2018.

  Ma yewwi-d fell-ak ad terreḍ i usteqsi isehlen n ubujad, ara ak-d-yinin: a Maksim amek zemreɣ ad rennuɣ tiram, ad aẓeɣ ɣer sdat deg ccatranj? Amek ara tili tririt-ik?  

 Ur ilaq ara ad nugad ad nurar, dima ma yella wamek. Nezmer daɣen ad nezrew urar, niḥqa, yelha kullec skud nesɛedday akud sdat tfelwit. Daɣen, ur ilaq ara ad nekukru, ad neɛreḍ iman-nneɣ i turart akked walbaɛḍ yeqwan fell-aɣ.

  Ɣef tmuɣli-k, nezmer ad   d-nuɣal d Akerwa (Maitre) ameqqran, nekni neggar-d aɣrum anda-nniḍen. Yettusemma war ma nefka   akk akud-nneɣ i ccatranj?  

 Ih niḥqa nezmer. Llan yimedyaten n medden i yessawḍen i waya, d acu kan d tidet ad qqimen drus-it maḍi. Llan daɣen yisadaren i d-yettuɣalen d ikerwaten imeqqranen, maca leḥqen deg tqacuct n wayen iwumi zemren, ur yili wamek ara rnun, ad alin ugar. Wi, zemren ad sɛun lebɣi ad bedlen lḥirfa, meɛna ad ṭṭfen azwel-nsen i lebda akken yebɣu yili.

  Mbeɛd tibawt deg Tberza n Yimazwaren ara yemmaggen deg kra n wayyuren, d acu-ten yisenfaren-ik i useggas-a   amaynut n 2018? 

 Ad yili d tidet 2018 d aseggas yemgarad, ulamma ad d-ilint deg-s kra n temsizzlin tixatarin, am le Grand Chess Tour d les Olympiads. Iswi-w, d asken n wudem yelhan deg temsizzlin-a, agerrez n usismel-iw amaḍalan cwiṭ, d uwenneɛ n wurar-iw ugar, akken ad iliɣ heggiɣ i tallit tamaynut n telɣuɣa n umaḍal deg 2019.

  Tanemmirt mi tqebleḍ ad d-temmeslayeḍ i yimeɣriyen n uɣmis-nneɣ azwaw. Awal n taggara i warrac i yettmennin ad d-uɣalen d « Maksim » ɣer sdat… 

 Tazwara maḍi, sbennet tadfi deg turart n ccatranj, zerɛet lebɣi i waddal-a igerrzen… D ayen i yesɛan azal.

  Yesteqsa-t Mhenni Khalifi 

  
 Yerna ussan-a kan iɛeddan umḍan n yidlisen n temkarḍit taqbaylit, s tlalit n wungal wis sin n umaru-amedyaz Mhenni Xalifi. Ungal-a amaynut iwumi yettunefk uzwel « IMEHBAL » d adlis wis ukuẓ n Mhenni Xalifi i d-yessufɣen yakan kraḍ n yidlisen uqbel-is: « Nnehda n uḥulfu », ammud n yisefra, i d-yeffɣen deg useggas n 2013 s tallelt n Tdukkla Tadelsant Adrar n Fad, « Asdawan », ungal-ines amezwaru i d-yessaẓreg di 2014, akked « Nna Geltum », ammud n tullisin i d-yeffɣen deg 2016. Yessekles daɣ aḍebsi n ccna « Tifrat », deg 2015. Dɣa seld asnerni n tekti d kra n wakud i d-yettewten deg leqdic d uraju, yuɣal-d umeskar, mmi-s n temnaḍt n Ayt Smaɛel, s usufeɣ n wungal-nniḍen ɣur teẓrigin Ccix Muḥend Ulḥusin. Isalli-a, yessekcem tumert deg wulawen n kra n win iḥemmlen tutlayt n Mulud At Mɛemmer, ama d imura, imedyazen, iselmaden d yakk imeɣnasen d tarwa n lasel, i yeṭṭafaren, ttganin ajdid ara yefken ugar n wazal i wayen yerzan merra taqbaylit, ama d tasekla neɣ d kra-nniḍen. War ma nettu d akken aṭas seg-sen i yellan d imeɣriyen imekdiyen n tutlayt-nsen tayemmat, i iḥemmlen ad wansen tirawt talatinit swayes ccɣabayen allaɣen, ssifsusayen ula d iqerra. Ungal « IMEHBAL », deg-s ugar n 285 n yisebtar, ttwabḍan d iḥricen i d-iḥekkun ɣef kra n temsal d tlufa yemgaraden ara yaf yimeɣri deg teɣzi-s. Deg tenfust, yella wayen i d-yeddan ɣef tmetti, neɣ ɣef tussna n tmetti, d wamek yezmer ad yennerni yir axemmem armi yuɣal d ugur, d aɣilif ameqqran. Deg-s daɣen, gar cwiṭ d waṭas, ajbad n ddhen d wallaɣ ɣer kra seg tfelseft n ddunit d tmussniwin i d-yettilin deg tudert n yal ass. Gar sin n yisenfan n tira, yeɛreḍ umeskar, ad yessemlil aqbur d umaynut, ad yeg assaɣ ijehden gar ṭṭbiɛat yemgaraden n yiwudan d tmeẓla n umalas. Aya, ad t-yaf yimeɣri seg yisebtar imezwura mi ara yebdu yettifrir-d wungal, yettban-d ugama n wuguren d yiswi-s, armi d isebtar ineggura ideg ara d-tbin tafat ɣef waṭas n yisental d tɣawsiwin. « Deg wungal-a, i uriɣ iseggasen-a iɛeddan, ɛerḍeɣ s tirawt ad d-ddmeɣ tisit, ad tt-sekneɣ i tmetti akken ad twali iman-is deg-s. Am wakken rriɣ-t d izen, s wudem n teqsiḍt, wissen ahat ad yili useggem n waṭas n tɣawsiwin n tudert sɣur wid terza taluft ». I aɣ-d-yenna umeskar n wungal-a, Mass Mhenni Xalifi. Ad d-nesmekti d akken tzemrem ad tafem ungal-a ussan-a n sdat-neɣ deg tuget n tnedlisin.

  Kaisa Khalifi 

  
  Acḥal n wid yettwaɣedren, teḥweṣ-iten lmut, lmut i ssidiren yiɛdawen n tudert d wid iɣunzan tilelli d cbaḥa n tmeṭṭut. Ttwanɣan imi usmen, ḥemmlen tutlayt-nsen akked tayri i fkan i tmurt-nsen. Nwan ma nɣan-ten, ad tent-quccen seg yiẓuran. Ziɣen ɣas gezmen-asen ilsawen-nsen, di taggara, yefti wawal-nsen ! Γas ma nesḥassef di rrwaḥ-is, maca netta yezmer, yebna ɣef wannect-a, d win yessawḍen ɣer taggara-s wayen iga d wayen i d-yenna. Amek i nezmer ad d-nebder Maɛtub Lwennas ma ur nerri azal i wawal-is d lmut icudden ɣur-s, ma ur nerri lwelha ɣer tmenna-ines d tlelli n umeslay i d-yesɣersen seg wass i meẓẓi ? Tudert-is, ahat wezzilet ma nessakked akud i iɛac, maca yewwi-d deg-s abrid ɣezzifen, s yiles i d-iga asurif. Ibudd-it i wiyaḍ akken ad gen amḍiq di ddunit. Yessaɣ taftilt-is deg umaḍal, yeǧǧa-d izen i talsa.

  Yerẓa leqyud  
 Yesseḥbaber ɣef yidles, inuda ɣef yiseɣ d laṣel, yennuɣ ɣef tugdut d yizerfan d wayen akk yettarran amdan d amdan. Ur yugad kra n wayen i d-yemmugger, iqubel yal tagnit s yimeslayen, yugi ad yessusem, yerẓa leqyud, akken yedder i yemmut s tmenna-ines. Tudert d lmut-is ur mgaradent ara, kkant-d sya-agi, bnant ɣef tikti d wawal d umennuɣ i t-yessawḍen s igenni. Maɛtub, seg wid i d-yetteldin allen. Γas ulamma ḥarcawet teswiɛt, ɣas ugarent-aɣ temsal n ddunit, xas ɣezzifit, maca tessidir-aɣ. Yedder-itt am yimdanen meṛṛa, netta seg wid yettruẓun asalu, seg wid izerrɛen asirem s wawal, yenǧer yis-s iberdan i ɣef tedda tsuta. Seg wid yugin lmut i tmetti i d-heggan yiṣeggaden n tmussni ; netta gar yiɛeggalen n twacult yettaẓen ɣer sdat, yella seg wid yessawalen i tudert d tumert d wayen akk i aɣ-d-irennun azal d tezmert. Yella neɣ ulac-it, nekni yis-s i nella, nettidir s wayen i d-yenna. Iqubel lmut s yidmaren-is, yumen s tektiwin-is. Am Maɛtub, ahat ur ṭṭuqqten ara ! Am netta acḥal n win yemmuten d wid yettwanfan imi i ten-id-yuli wawal. Yesḥassef seg wayen iwala, imi ɣer daxel ur yettarra, yeqqar-d ayen yettḥulfu. Iḥebber i taggara-nneɣ yettu tin-ines, yugi ẓẓur d lbaṭel, isebbel tarwiḥt-is… D ameɣras n tmagit ! Idles, tugdut d izerfan n umdan d annar n umennuɣ-is. Yeqqim-d deg umezruy seg wigad yugin tasusmi, yezdeɣ di ccfawat-nneɣ s wayen i d-yeǧǧa d wayen akk i d-yenna. Am wakken i d-yenna deg wawal-is : « Ass-agi lliɣ, azekka wissen.

  Xas tɣab tekka-s, mazal ṣṣut-is ad yebbeɛzeq  
 Nniɣ-d ayen zṛiɣ d wayen ttwaliɣ, cfut di targa ma ɣliɣ, d anza-w ara awen-d-yessiwlen » Γas lǧetta-s tefsi, tiktiwin-is ur mmutent ara, mazal llan wid yettidiren yis-sent ! Yeffeɣ-d wanza seg uẓekka-ines, yefka ṣṣut i yiɣsan-is. Yenhezz wakal d udrar s wayen i d-yenna, d isefra, d ccna yesuzunen ulawen d tasa n wid i tḥuza tmettant-ines ! D tudert i d-yemɣin si lmut-nni n leɣder ineqḍen tirwiḥin akken ad mḥun lateṛ d uẓar yeḍfer ugdud i d-yugmen seg yimeslayen-is. Imeslayen-is, rennun-d afud d waṭas n yifadden, ttaken abeḥri i turet, zgan-d mgal tatut, ugin ad knun i ucengu d rrehba i d-yeɣlin ɣef tmurt ɣas ulamma yeẓra tegguni-t lmut. Netta am tcemmaɛt ifettin, terɣa tudert-is akken ad nidir nekni s tafat-is. Uzzu n tmes-is d tazzla n yidamen-is i aɣ-yeswan akal ɣef i nteddu, ftint tektiwin-is deg-neɣ. Nḥemmel akk ayen i d-yettekken s ɣur-s, neṭṭafar-it imi yesɛa tabɣest, nettsennid ɣur-s, nettaf-it ɣer tama-nneɣ, nettraǧu timenna-ines akken ad nsel i yiman-nneɣ. Yis-s, nṣebber i lḥif d uɣilif, di tegnit n ddiq, tifrat ɣur-s i tt-nurǧa. Nettargu s usirem-is, nessuffuɣ tirga-nneɣ s tidak-is. Ma zik ahat nedderɣel ur nettwali, tura tafat i d-iga iziɣer-is tekka-d nnig ṭṭlam n wid yesnuzuyen iɣsan. Assa, igenni-nneɣ yeččur d itran yecbeḥ yis-sen, Lwennas d yiwen seg-sen, yezdi lqedd-is i lebda, iɣum tebrek n at wallaɣ yumesen… Imi ula d tasusmi d lmut, netta yedder s wawal d ṣṣut i mazal ad yebbaɛzeq, lebɣi-s d win-nneɣ, ad d-yeddu neɣ ad d-yendeq. Mazal-it gar-aneɣ, s ccna neɣ s tira, yuɣal-aɣ d izumal, yettarra-d i wallen tafat. Ayen i d-yenna d wayen i d-yecna di tudert-is, yeqqim-d akkin i lmut-is. Nettawi-t deg wul nettzuxxu yis-s di yal tama, tettuɣal-as tejmilt yal tikkelt, yuklal ayendin ! Yis-s ad neḥrez ayen nesɛa, ad neddu ɣer sdat. Tikli-nneɣ s yimru ara tt-naru, neɣ s yimi ara tt-id-neḥku ad tt-id-afen ineggura. Yenna-ak ‘’Idles-nneɣ d anagi’’, ihi d aẓar-is kan ara neḍfer.

  Hamza Sahoui 

  
 Tamentilt n lmut ur telli d yiwet, akken qqaren At zik ‘’tamettant s ssebba, lehwa s usegna’’. Seg tmentilin-agi, ad nebder tin n yisehwa (accidents). Ineggura-a, d igiman n yimdanen i neqqen yal ass deg yiberdan, am wid yeḍran ass n 14 di ɣuct yezrin, di tdayṛa n Xerrata. Asaru, yebda s yiwen n usehwu di tnezzayt n wass, akken i aɣ-d-wwḍen yisallen sɣur uḥeddu aɣarim ( Protection civile ), asehwu-a yeḍṛa ɣef 8:45 deg ubrib n Draε Lqayed i yeggugen s 70 n yikilumitren ɣef Bgayet, deg taddart n Tarwa n Faḍel. Ssebba-s d accaḍ n yiwet n tkerrust Peugeot 306. Taneggarut-a, llan deg-s sḍiṣ n yimdanen, kṛad deg-sen mmuten imir-n, gar-asen taqcict n ukuẓ n yiseggasen, llufan amectuḥ n 11 n wayyuren akked nanna-tsen mm 65 n yiseggasen. Ma yella d wid-nniḍen i yellan yid-sen jerḥen, yerna yiwet deg waddad ur nessefraḥ. Widak-agi, ttwawin s lεejlan ɣer sbiṭar n Xerrata. «Abrid-agi yellan gar Xerrata d Ṣtif, ur yesliḥ ara, yeččur d ṭṭurnat, yerna ur yettwaxdem ara akken ilaq». I aɣ-d-yenna yiwen umezdaɣ n Xerrata. Ad d-nesmekti d akken ɣef 14:50 deg yiwen n was, yeḍṛa-d usehwu-nniḍen, yerna deg yiwen n umdiq. D akamyun ameqqran n FAW, i inehher yiwen n urgaz n 46 n yiseggasen i d-yusan seg Ṣtif. Seld mi yesruḥ amnekni ( équilibre ), ihuza snat n tkeṛṛusin (4×4) n yijaḍarmiyen, yiwen n ufurgu n tumnayt i yellan yeḥbes akked d sin n yirgazen. Asehwu-a, yessegla-d 8 n yimejraḥ, gar-asen kṛaḍ n yijaḍarmiyen. D aya i yeǧǧan imezdaɣ n Draε lqayed ḥaren seg temsalt-agi, tekcem-iten tugdi ɣef warraw-nsen ladɣa. Γer taggara, ad nbed ɣef wawal n yiwen ilemẓi i d-yennan: «Neεya deg ucekti n yal ass. A win yufan yal yiwen ad yessugen iman-is deg umkan n yimawlan n wid yemmuten, imir-n ad yili xersum uḥader».

  K.K. 

  
 Le figuier d’or d yiwet n tfaska ara d-yilin di tmurt n Fransa di tezrigt-is tamezwarut. Ad tili deg usensu sɣur tiddukkla tadelsant Faḍma Nsumer akked Boudaoud cinéma, seg wass n 24 ar 28 tuber 2018. D timsizzelt anda zemren wid i d-yessufuɣen isura, ad tekkin. Yewwi-d kan fell-asen akken ad aznen isura-nsen ɣer tensa-agi : <a class="__cf_email__" data-cfemail="3c5d515d46555b545a5550517c53494850535357125a4e" href="/cdn-cgi/l/email-protection">[email protected]</a>. Ɣef waya, nemmeslay akked Mass Younes Boudaoud , netta d yiwen i d-yessufuɣen isura s tutlayt n tmaziɣt, ad nader gar-asen : ‘’Ma mère ma dit’’ s kraḍ n yiḥricen-is. ‘’Aqlaɣ nuɣal-d, ‘’Daa meqqran’’ s sin yiḥricen-is, ‘’Werdiya n 13’’ , ‘’Wecṭuṭi’’, ‘’Axxam n mmi’’ s sin yiḥricen-is , ‘’Blonde et brune’’ , ‘’Asaruf’’. Yenna-d d akken isura-is lulen-d di lḥif d ayen i t-yeǧǧan ass-a ad yexdem timsizzelt-a akken ad yefk afus n tallelt i yilmeẓyen Mass Boudaoud d yiwen gar wid id iheggan timsizzelt-agi, ha-t-an d acu i d-yenna i Uɣmis n Yimaziɣen : ‘’Tafaska-agi, nexdem-it-id i wakken ad nefk afud i yilmeẓyen akken ad sbeggnen ayen i xeddmen imi nettwali ulac win i d-yerran lwelha ɣur-sen. Arraz ad yuɣal i le meilleur scénario , meilleur auteur, meilleur actrice. Ad tili tmeɣra i lmend n ufraq n warrazen. Acebbeḥ n tqaɛet ad yili akk d amaziɣ, ad ilin iselsa n yimaziɣen , ad tili terbaɛt n yiḍebbalen. Am wakken daɣen ara ilin aṭas n yinaẓuren ara d-yecnun. Ar tura, a-t-an llan 6 n yisura. Mačči kan d isura iqbayliyen, meɛna d imaziɣen imi ussan-d ula si Lmerruk. Tura, aql-aɣ nettraǧu, ad aɣ d-rrent kra n tddukkliwin lejwab ɣef utekki-nsent, ad d-adreɣ : tiddukkliwin si Maṣer,si Tunes… Ma yella d iɛeggalen n usenqed, ad naf : Mohend Amaloul ( d aneɣmas deg umaṭṭaf Pluriel ), Kaige Jean simon (d taneɣmast ), Lloyd Sigon ( réalisateur ), Ihlem Ben (cinéaste franco tunisienne ). Yerna-d ɣef waya : ‘’Ad xedmeɣ tiɣri i wid yebɣan ad tekkin di temsizzelt akken ad aɣ-d ceyyɛen izen mebla laɛḍil ( uqbel 12 Yulyu )akken ad asen nexdem ayen ilaqen i wakken ad asen d-rren visa nsen. Ad d-rnuɣ, ad d-iniɣ d akken asensu d wayen akk i d as-d-yezzin d nekni s tddukkla ara t-ixellṣen. Akka, ad nessifsus taswiɛt ɣef yimsizzlen. Nekni, nexdem-d tafaska-agi mebla tikerkas, mebla tixidas, imi netwali imleẓyen xas bɣan ad xeddmen, meɛna aṭas n wid i d asen-yettilin d iɛewwiqen. Ulac win ara sen-ixedmen afud. Ladɣa ssinema amaziɣ, ilaq ad d-iban akken iwata. Ma yella d araz le figuier d’or, yettwaxdem s wuraɣ. Ad d-iniɣ mreḥba i kra n win ara d-yawin axeddim-is ɣer tfaska-agi’’.

  Souhila Yamani 

  
 Aḥric wis 2

 Kra isurifen kan almi i d-yemlal aṭarus, yexcawet, tekfa fell-as ddunit, yeẓẓel deg tlemmast n ubrid yeṭṭef. Aγyul: ‘’Acuγer akka tessawaleḍ i tmettant ay aqejjun, yak ur tekcimeḍ ara εemrayen?’’. Aṭarus: ‘’Ahbuh ay ameddakkel, kfan wussan-nni ideg ttṣeggideɣ ula d izan war uguren. A tura dayen, tfut-iyi temẓi, kkawen ifadden-iw, mačči am zik mi akken ssserwaγ i bab-iw tuṭṭfa n tsekrin d wayen nniḍen di ṣṣyada, mi yella ibeṭṭu yid-i ula d tacriḥt-is, ur d iy-yettak ara kan iγsan tetten yiqejjan-nniḍen, yerna yessawal-iyi ddigurdi. Lemmer ur d-ssnesreγ ara idaṛṛen-iw, a-t-a yekkes buḥbel-iw yakan. Ihi γas akka temneε tqeṛṛut-iw i tmettant, maca amek ara ssinfe i laẓ? Amek zemreγ ad d-afeγ tawuri ideg ad d-ḥelliγ ulamma d talqimt n uγrum? Aγyul: ‘’Nniγ-ak! Kker kan γef yiman-ik ad tedduḍ yid-i γer Tizi n Kulal, ad tt-nurar d imeddaḥen γef yiman-nneγ! Nekk ad kkateγ lγiḍa n teylut, kečč d amendayer, ad d-nessis tafunast d yelli-s, d awezγi ad d-yezzi laẓ fell-aneγ’’. Aṭarus iḥulfa amzun yella anwa i t-id-yessuffγen seg telqaεt n lbir, teffeγ fell-as tikti akken yessefk, s unecṛeḥ n wul i yekker yezwi taεrurt-is, yedda yid-s. Ur lḥin ara aṭaṣ, mmuggren amcic s wudem tuli tewṛeγ am tin yettalin udmawen n at laxert : Leḥnak jjxen yakk d wallen nexrent. Aγyul: ‘’D acu n lḥif-agi i d-yeγlin fell-ak a win imeccḥen ḥala deg tamart-is segmi ara yali wass?’’. Amcic: ‘’D kečč a lerbaḥ! Ula d nekk ẓriγ ḥala zzwayel i yessnen i wesfuğğeɣ. S nnig leγbaṛ, ur yezmir ara ugudu ad d-yarew tament. Imi tettnadiḍ ad tezreḍ tidet, a-t-a ihi wayen yellan a γlulu: Tura teğğa-yi temẓi, tuγmas-iw akk γlint, ihi smenyafeγ kra ara yekk wass ḥala tiγimit γef yiri n lkanun. Mačči am zik mi neṭṭgeγ am lebraq γef yiγerdayen, mi akken mḥiγ akk zerriεa-nsen seg uxxam. Tura imi ṭṭfeγ tiγmert, ur zmireγ i kra, tewwi-yi-d lalla gar wallen-is, tεewwel ad yi-tejjijjeq, ad tefk aqeṛṛu-w d asfel, ihi kkiγ-d tawwurt, rewleγ-d. Timeccacin-iw ssmenεeγ-tent-id, maca, ur ẓriγ anida ara rreγ ixef-iw tura, i tagi mačči d tawaγit?’’ …   Tettkemmil  

  Seg tsekla taqbaylit 

  
 Mbeɛd mi i d-tuɣal temsizzelt n tira “Imura n tmurt-iw” deg tezrigt-is tis snat, yebdan deg wussan iɛeddan, yella-d ufran n yinelmaden ara igensen ladayrat-nsen (asunen) deg lwilaya n Tizi Uzzu, s temsizzelt tamzwarut i d-yellan deg yiɣerbazen deg wussan yezrin. Tura, mi yessuli umecwar amezwaru n temsizzelt-agi n tira, ttwafernen-d wazal n 164 n yinelmaden ara imetlen asunen-nsen deg temsizzelt i d-iteddun. Dɣa, ass-nni n larebɛa 20 meɣres 2019, yella-d yiwen wass n usileɣ d uwelleh sɣur yimaswaḍen akked yimura n lwilaya n Tizi Uzzu. Yal aswir s yimsilɣen-is; aɣerbaz amenzu yesɛa imaswaḍen d yimura n tlata n tutlayin-agi: tamaziɣt, tafransist akked taɛrabt. Ma d aɣerbaz alemmas akked tesnawit, llan diɣ yimsilɣen n tutlayt taglizit, i d-yernan aseggas-a. Ɣef teɣzi n tsebḥit n wass, yella-d uwelleh d usileɣ n yimekkiyen-agi, yal agraw s tutlayt-is d uswir-is. Imaswaḍen si tama-nsen, mmeslayen ugar ɣef tɣessa akked talɣa n uḍris, ma d imura mmeslayen ɣef tirmit-nsen deg tira, d wamek i ilaq ad naru aḍris aseklan. Ma di tmeddit n wass, tella-d tegnit n tira, anda yal anelmad ad yaru aḍris ɣef usentel i d as-yehwan. Tella-d temilit-agi n usileɣ deg tesnawit n 20 ɣuct 1956 n temdint n Tizi Uzzu, i wakken ad heggin imsizewren-agi i uswir n lwilaya. Ma d ayen ijebden lwelha-nneɣ deg temsizzelt-agi, d lferḥ meqqren swayes i d-uɣalen wid i d-yufraren deg temsizzelt-agi aseggas iɛeddan. 
 
Yetturaǧu ad yili wass wis sin n usileɣ deffir kan n yimuras-agi n tefsut uqbel timsizzelt tis snat ara d-yilin ass n, 23 yebrir 2019. Wid ara d-yifriren deg umecwar-agi wis sin, d nutni ara igensen lwilaya n Tizi Uzzu deg temsizzelt n temnaḍin, i yetturaǧun ad tili di Blida deg waggur i d-iteddun.

 Amaynut n tezrigt-agi tamaynut 
 Ma ɣef umynut n tezrigt-agi tis snat, yenna-d yimḍebber n umseddu adelsan deg tenmehla n usedwel d uselmed n lwilaya n Tizi Uzzu, Mass Ali Ḥmed Muḥmed, belli aṭas i d-yellan d ajdid deg tedwilt-agi tamaynut. “Tamezwarut, d amahil asnas i d-yellan tameddit n wass-nni n usileɣ i wakken ad nwali ma refden iwellihen i d asen-yettunefken sɣur yimsulɣa-agi. Tis snat, d tuffɣa tasnegmant ara d-yilin i lfayda n yigerdan-a, deg wussan i d-iteddun. Tis kraḍet, d timerna n tutlayt taglizit ɣer tama n tlata-nni yellan yakan, imi d asuter d tiɣri daɣ n waṭas n yinelmaden yesɛan tanfalit igerrzen deg tutlayt-agi”. Ikemmel yenna-d : “Aseggas-agi, ad nessiweḍ ɣer 22 n yimura, ara igensen lwilaya-nneɣ deg temsizzelt n taggara, i yetturaǧun ad tili deg wagur n yulyu i d-ileḥḥun. 6 ad ilin d inelmaden n uɣerbaz amenzu, imi yal tutlayt s sin n yimura. 8 n yinelmaden-nniḍen deg uɣerbaz alemmas, sin n yinelmaden i yal tutlayt. Ula deg tesnawit, ad d-nefren 8 n yinelmaden, imi 4 n tutlayin-agi (tamaziɣt, taɛrabt, taglizit akked tefransist) swayes ttarun yinelmaden-a i yettekkan”. Mbeɛd mi i d-yella ufran n 22 n yinelmaden-agi, ara igensen lwilaya n Tizi Uzzu, ad ɛeddin ɣer uswir n tamiwin, i yetturaǧun ad d-yili tagarra n mayyu neɣ tazwara n yunyu. 

 Taḥawact n tezrigt tamezwarut 
 Am wakken daɣen i d-yemmeslay ɣer taggara Mass Ali Ḥmed Muḥend, ɣef tḥawact n useggas iɛeddan. Yenna-d belli : “Aseggas iɛeddan, ulamma ur nettekki ara s waṭas n yinelmaden, maca, gar setta n lwilayat-nni i d-yufraren gar 48 n lwilayat n Tmurt. Tizi Uzzu, tufrar-d s rebɛa n yimura, snat n uɣerbaz amenzu, yiwet deg uɣerbaz alemmas akked yiwen deg tesnawit”. Snat-nni n tullas n uɣerbaz amenzu, yiwet deg-sent tufrar-d di taɛrabt ma d tayeḍ di tefransit. Ma d sin-nniḍen ufraren-d deg tmaziɣt, yiwen deg tesnawit, tayeḍ deg uɣerbaz alemmas. Ikemmel yenna-d umselɣu-nneɣ: “Taḥawact n tezrigt yezrin, telḥa, tessebɣes-aɣ aṭas i wakken ad nessirem ugar deg tezrigt-agi tamaynut”. Ɣer taggara, ad d-nesmekti belli, timsizzelt-agi “Imura n tmurt-iw” deg tezrigt-is tis snat, yessuddes-itt-id Uɣlif n usegmi d uselmed akked win n yidles. D timsizzelt taɣelnawt s rebɛa n tutlayin, yettwaslemden deg uɣerbaz azzayri, yellin tiwwura-s i yinelmaden iɣurbizen yesɛan tanfalit igerrzen di kra tutlayt. Yetturaǧu, ad tili temsizwert n taggara, ideg ara d-fernen inelmaden ara yawin arazzen, yerna ad yessisreg Uɣlif n usedwel d usegmi, imuhal-agi-nsen yerna ad ttekkin deg Rreḥba tagraɣlant n udlis di tmurt n Lezzayer (SILA) 2019.
   Adaoun Abdelghani 

  
 Ini yeffɣen i usaḍuf d yiwet gar tlufa tigejdanin i iḥuzan tuget n tmura n umaḍal, gar-asent Lezzayer. D taluft yettnernin seg useggas ɣer wayeḍ. Akka ara naf dɣa kra n yilmeẓyen i qeḍɛen layas deg tudert deg tmurt-nsen, sseqdacen yiwen yinzi anda i as-qqaren ‘’ Menyaf ad yi-yečč lḥut, wala aweṭṭuf’’. Sdat n waddad n temɛict yenḥafen aṭas deg tmurt n Lezzayer s umata d temḍiqt n Leqbayel, d lexsaṣ meqqren deg yimeḍqan n uxeddim i yelmezyen, imdanen, ass-a, qeḍɛen layas deg tudert deg uwanek deg-i tidiren. Asirem n tuget n yimdanen d inig send ara twenneɛ temɛict. Deg waggur kan iɛddan, ugar n 100 n yilmeẓyen n tɣiwant n Mɛatqa i yeṭṭfen abrid-nsen lewhi n tmurt n Turkit, syin ɣer Gres, d tmurt n Fransa. Amur ameqqran n yiminigen, d ilmeẓyen ur iɛddan ara 25 n yiseggasen deg leɛmer-nsen. Icudd usirem-nsen kan ɣer tmura i irbḥen, anda, i nwan, ad afen yakk ayen i ssaramen, ur tufin ara deg tmurt-nsen. Talut n yinig yefɣen i usaḍuf s imal tetnerni, tgellu-d s yibaxixen meqqren, dɣa amḍan n yiminigen yetmettaten deg lecḍuḍ n yillel agrakal yetnerni seg useggas ɣer wayeḍ. Ɣas ma taluft teṭṭef amḍiq-is, imḍebbren n tmurt-nneɣ mazal-iten ɣelqen allen-nnsen ɣef taluft, ulac yakk lḥir i tifrat n taluft. 

  Ali Zalouk 

  
 Mačči aṭas-aya segmi i d-turew yiwet n tmeṭṭut deg taddart n At Idris, taɣiwant n tṣexriwt, ukuẓ n warrac ɣef tikkelt. Ulamma ayagi d ayen i ten-yessferḥen nezzeh, meεna seg tama-nniḍen yessḥeyyer-iten daɣen. Acku, akken i d-iberreḥ jeddi-tsen, taswiεt d tin qessiḥen, imi ɣlayet tameddurt, yerna akken i neẓṛa, yiwen n llufan mi ara ad t-id-yesεu walbaɛd, yewεer ad t-id-yessker, aniεad 4 akkenq ɣef tikkelt. D ayen i yeǧǧan tawacult-a tger tiɣri i wid ixeddmen lxir i wakken ad ten-εiwnen s wayen iwumi zemmren, wa ad d-fken afus n tallelt i baba-tsen i yettaɣen ccehriya d talemmast, lmaεna-s ur yezmir ad yeḍmen tudert n yineglusen-a akked d tɣawsiwin n tudert-nniḍen. Tiddukkla Tiɣri, am yal tikkelt, tella-d di ttiεad i wakken ad texdem ayen iwumu tezmer. Dɣa, rzan yemmḍebbṛen n tddukkla-a, aselway n tɣiwant n At Smaεel akked unmazul n tɣiwant n Tṣexriwt, ass n aram yezrin, 8 deg yennayer, ɣer twacult-a, mi wwin yid-sen ddeqs n wayen I ḥwaǧen warrac-a, am uyefki, taduli, lqecc d wayen-nniḍen. Ad d-nesmekti d akken ddeqs n yimezdaɣ n taddart n At Smaεel i d-yefkan afus n tallelt i tddukkla Tiɣri i wakken ad yesmurres uqeddic-a. Ayagi s tnaga n uselway-is Mass Ɛebdun i ten-yessnemmren nezzeh, am wakken daɣen i asen-yessuter ad kemmlen deg ubrid-a yelhan. Ma yella d imawlan n warrac-a, umren ayendin s ccɣel-a igerrzen.
  
 <p style="text-align:right"> K.K. 
   
  Isufar 

 200 gr n uwren areqqaq

 300 gr n lfarina

 1 n tmellalt

 1 n tɣenjawt n lmakla n yiɣes 

 n lkucara

 1 n tɣenjawt n lmakla n zzit neɣ n wudi

 1 n tɣenjawt n lmakla n ssker

 1 n tɣenjawt n lqahwa n lmelḥ

 1/3 n yiɣes

  Aheggi 

 Rret daxel n tbaqit awren, lfarina, lmelḥ, ssker akked yiɣes, syin sxelḍem-ten s ciṭ n waman yemmuzeɣlen, ternum tamellalt, zzit alamma yuɣal urekti-nni d afessast u ittanṭaḍ deg yifassen. Tura, ɛejnem-tt alamma yuɣal d areqqaq, ur ittanṭaḍ ara deg yifassen. Anfet-as tura azal n ssaɛa i wakken ad yali. Mi yuli, gezzmet-t ɣef 6 n takurin. Meslet yal yiwet deg-sent d taqrist. Syin, sewwem-tent s zzit daxel n tmeqqlit s tmes taḥlawant. S tezmert-nwen.

  Daya 

  
 Gar-aɣ d kra n wussan, ad d-yesuffeɣ umnadi asdawan Dahmane Mazed i  iqeddcen deg taɣult n tfizikt taɣisant d tfizikt n yinagrawen yesneflayen tazmert d wassnasen iɣisanen s umata deg wammas unadi aɣisan SCK-CEN n tmurt n Biljik yiwen udlis-nniḍen ɣef umawal n tfizikt tatrart n teqbaylit. Ad d-yeffeɣ udlis s uzwel ‘’Vocabulaire de physique moderne en langue kabyle’’, mbeɛd mi d-yesuffeɣ yakan amezwaru deg useggas n 2003 s uzwel ‘’Amawal amatu n tfizikt tatrart’’. Deg udlis-is n tikkelt-a, yefka-d tamuɣli-s ɣef wamek i ilaq ad d-yili ‘’umahil n usali n tesbeddit n tussniwin tuffrinin (<em>sciences exactes</em>) s teqbaylit seg lsas (<em>fondation</em>) ar weslef (<em>toit</em>)’’. Yesken-d diɣ amek ara d-yili useqdec n wawalen n yal ass, yeddan deg teqbaylit tafessast n yimir-a, s unamek-nniḍen deg yisental-nniḍen. Ɣef waya dɣa, yefka-d amedya. “Igi n tikennewt takwanṭit” (Effet de l’intrication quantique). Nesseqdec dagi awal n “tikennewt” i d-nessuddem seg tleqqaft [KN] (takna, akniwen, tikniwin)’’. 

 Ɣef wakken yettwali umussnaw-agi,  tewweḍ tura tallit n teqbaylit ‘’Temmed, tezzi-d nnuba-s, ad d-iḍil yitri-s tura, ad d-yenqer useḍru-s (son rayonnement) d tafat i yuɣen deg umduc agrakal, ad teqqel d taɣerma yufraren deg yiseɣ n talsa s timmad-is’’. Aṭas n yisenfaren i d-yettheggi netta akked yimusnawen-nniḍen n taɣult-agi n tfizikt taɣisant yecban  amesfizik aɣisan ameqqran yettwassnen deg umaḍal s timmad-is, Prof. Hamid Ait Abderrahim i yellan akka tura d anemhal n wammas ameqqran  n tmurt n Biljik, SCK-CEN i yerza unadi ɣef tezmert d wassnasen-is iɣisanen yuẓan. Yella diɣen umasnagurfizik Prof. Rachid Ouyed, Prof. Madjid Boutemeur d wiyaḍ. 

  Aya, ɣer Mass Dahmane Mazed, d tamsirt i d-yelmed ɣer yimezwura imi ur urin ara s tutlayt-nsen, ɣef waya, yenna-d : ‘’ Armud-agi i ggareɣ, nwiɣ-t d tiririt i « Tabṛat i Muḥend Azwaw”. Riɣ-d s wakka ad d-rreɣ i tiɣri-s, anida yesḥassef ayendin acimi imasnagzayen, isdawanen d imussnawen imaziɣen imezwura, icban Apulée, Saint Augustin, Tertullien, Franton, Ibn Khaldun, … ur ten-yewwi ara lḥir i wakken ad arun, ad sneflin tutlayt nsen, yeddan di tilla nni yezrin ? Nemgal n waya, dhan-d d iqeddacen n tutlayin tijenṭaḍ, tid yesnernayen, yessegman igduden d iɣerfan-nniḍen, deg umur n tarwa-nsen‘’.

  Hocine
Moula      

  
  Isufar 

 – 2 kg n seksu – 1 n uyazid – Kra n yiftaten n uksum amelḥan – 2 n tbeslin – 250 g n leɛdes – 250 g n yibawen iquranen – 200 g n lḥemmez – 100 g n lubya tacebḥant – 100 g n lubya n leqbayel – 1 n tɣenjawt n ṭumaṭic yeẓdan – Lmelḥ, ifelfel aberkan, – Ṭumaṭic, ticcert, ifelfel azeggaɣ yeqquren – Zzit uzemmur

  Aheggi 

 Squddret lḥemmez, lubya d leḥdes-nni i yellan yensa, yakan, daxel n waman. Syin, qlut iftaten n uyazid s lebsel, rnut-as acedluḥ, ticcert, ṭumaṭic, ibawen, lḥemez akked yisufar-nni-nnḍen. Terrem-as aman d ṭumaṭic yeẓdan, tanfem-as ad yeww. Sya ar d yeww,sfuret seksu-nni tlata n tikal.Mi tlemmast n tiwin, rnut ɣer daxel n tasilt lxedra yeqqimen akked yifelfel azeggaq yeqquren. S tezmert-nwen. 

  Daya 

  
 Tamurt n Lezzayer ɣef tewwura n usmekti n tefsut n Yimaziɣen. 38 n yiseggasen i yezrin ɣef tedyant-a yessakin acḥal d Azzayri, yerẓan asalu i usekfel n yidles d tutlayt tamaziɣt. D asarag n Mulud Mɛemmeri, yettumenɛen deg tesdawit n Tizi Uzzu, i d-ifeggḍen ayen yellan deg ubuqal. I wakken ad ilint di cfawat, d isdawayen n tmaneɣt i d-yeffɣen ass n 7 deg yebrir 1980 i wakken ad suɣen, maca din yendeh, din yettwaqmeḍ, imi urɛad i slin medden s tikli, adebbuz yexdem cɣel-is. Deg yiḍ n 19 deg yibrir, deg tesdawit n Oued Aissi, yettwaddem rray i wakken ad d-tili tmesbanit. Urɛad yuli wass, kecmen yiserdasen ɣer tesdawit, yekker waruḥu : tiyita, taruẓi, aseḥbas n wid yettmeslayen s yisem n yisdawanen. Ɣer tsebḥit, 24 i yettwaṭṭfen, ma d imejraḥ, ur yelli leḥsab. Ɣas akken yella-d waya, tamesbanit tella-d ass n 20 deg yebrir, yettwakkes ẓẓerb n tugdi, teffeɣ-d taluft n tmaziɣt ɣer unnar. D ayen dɣa i yessakin medden, imi yeffeɣ lxuf, yuɣal usuter n tmaziɣt yettnerni, yettihriw i wakken ad isami aṭas n temnaḍin. Ɣas ulamma adabu yettarra-d s leqseḥ di yal tikkelt, maca abrid yenjer, mačči d ayen ara yeffer udebbuz. Ama d tidyanin n 1981 neɣ ahat tid 1985, Imaziɣen ur brin i ṭṭbel deg waman, asuter d winna, ur yelli uneqleb deg wawal. Ilaq ad nerǧu alamma d tuber 1988 anda i tenhewwal tmurt, i wakken ad yili ttriḥ i uslali n yikabaren n tsertit, tiddukkliwin tidelsanin, d teseqquma-nniḍen. Lulen-d yikabaren, ssutren tamaziɣt, lḥan fell-as, a rbeḥ a tafat ! Yeffeɣ-d ugemmud amezwaru deg 1990, mi akken i d-yella ttriḥ i uselmed n tmaziɣt deg tesdawit. Yennerna, i wakken deg 1994, yella-d uɣunzu n uɣerbaz di tmurt n Leqbayel almi qrib d taggara n useggaz aɣurbiz, anda i d-yella umwata gar udabu d umussu adelsan. Ilul-d Useqqamu unnig n timmuzɣa, tella-d tannant tamezwarut n yiselmaden n tmaziɣt deg Ben Aknoun i wakken deg tuber 1995, 16 n twilayin iɣer yewweḍ uselmed n tmaziɣt. Yettnerni deg yiseggasen, ixetti deg wiyaḍ, meɛna ur yezmir ad yenger imi ass-a 38 n twilayin ideg tella tmaziɣt, u mazal rbeḥ ɣer sdat. Yella-d lixṣas, meɛna ad as-nifrir akken i nufrar i tmezwura. Ɣas akka mazal ur yuɣal ara uselmed-is am nettat am tutlayin, maca ad d-yaweḍ wass-is, imi axeddim deg unnar yella, wid yesselmaden llan, rnu bedden. « Ilaq ad d-nemmekti d akken nebda-d s yimenɣi deg yiberdan, asuɣu, timesbaniyin i wakken ass-a ad tili tutlayt-a deg tesdawit s uswir ɛlayen, deg tesnawit deg ukayad n BAC, deg uɣerbaz alemmas deg ukayad n BEM, deg uɣerbaz amezwaru. Yennayer, yettuneḥsab d ass n tmeɣra s wudem unṣib, takadimit deg ubrid n usebded-ines. Tutlayt tessaweḍ ad tili deg tmendawt, d taɣelnawt d tunṣibt. Ur d-neqqar ara d ayen, kullec yefra, meɛna ayen i d-nḥella ur yezmir yiwen ad t-yenkeṛ. Yak, yenna-d Lwennas deg wawal-is Win i as-yennan tamaziɣt tefna, d win iɣelten ayen ur d-iḥerri ara», i d-yenna yiwen umeɣnas n tmaziɣt. Tura akka, ama d tiddukkliwin tidelsanin, ama d ikabaren n tsertit neɣ d iɣerbazen, ssewjaden leqdic meqqren i wakken ad sfuglen s tefsut-a s lɛezza d lḥerma, imi ‘’tikli ɣef tidet tessawaḍ’’. 

  M. Smail 

  
 Am yal tikkelt, yettencad-d Ugraw n yimedyazen n lwilaya n Bgayet imedyazen i wakken ad xedmen taɣuri neɣ timenna n yisefra-nsen s ssut-nsen aḥlawen. Dɣa, inebgi n ddurt-agi, ad yili d amedyaz aqbayli mucaɛen deg unnar n tmedyazt akked tira, wagi d Mass Ahcène Mariche. Ad yili ttiɛad-agi ass n lexmis-agi sdat-nneɣ 15 furar 2018, deg tzeqqa tameẓyant n Uxxam n yidles n lwilaya n Bgayet, seg 14h00 n tmeddit d asawen. Ad ifares deg-s tagnit Mass Mariche, i wakken ad yemlil d wid i t-iḥemmlen neɣ wid iḥemmlen tamedyazt-is zeddigen aṭas, am wakken daɣen ad yeɛreḍ i wakken ad d-yawi ayen din n yisefra s yisental yemgaraden. Am wakken daɣen ara d-yili uskasi ɣef tmedyazt-is sɣur wid iran awal aẓidan. Ihi ilit akk di ttiɛad ass n lexmis.

  Gh. Amazigh 

  
 Aḥric 3 taggara

 Yenna-as Briruc: “yya neγ ad as-siwleɣ i uγerda.” Yenna-as ugeccul: “A-t-an ubrid siwel-as”. Inuda Briruc γef uγerda, yufa-t. Yenna-as: “Ay aγerda, yya ad tγeẓẓeḍ ageccul, ageccul yeggumma ad yessefsi tafrut, , tafrut tegumma ad tezlu tafunast, tafunast tegumma ad tsew tala, tala tegumma ad tessexsi times, times tegumma ad tesseṛγ adebbuz, adebbuz yegumma ad isreɛ uccay, uccay yegumma ad yečč uccen, uccen yeggumma ad yečč tizimert, tizimert tegumma ad teddu s axxam, Briruc yenγa-t uṣemmiḍ.” Yerra-as-d uγerda:” Ur n-ttaseγ ara. Ulac d acu i yi-yexdem.” Yenna-as Briruc: “Yya neγ ad as-ssiwleɣ i umcic.” Yenna-as uγerda: “A-t-an ubrid, siwel-as”. Inuda Briruc γef umcic, yufa-t. Yesawel-as: “Ay amcic, yya ad teččeḍ aγerda…” Ur t-yeǧǧi ad isali wal-is, amcic yerra-as-d: “Anda-t uγerda, seg lina i ttnadiγ fell as’’. Yewwi-t Briruc ɣer uγerda. Aγerda, akken d-yeẓra amcic, yenna-as: “A Briruc, anda-t ugeccul ?”. Briruc yeqceɛ amcic-nni, yewwi aγerda ɣer ugeccul. Ageccul, akken i d-yeẓra aγerda, yenna-as : “A Briruc, anda tella tefrut ? Briruc yeqceɛ aγerda, yewwi ageccul ɣer tefrut. Tafrut, akken i d-teẓra ageccul, tenna-as i Briruc: “A Briruc, anda tella tfunast ?” Briruc yenna-as i ugeccul :”Uγal ansi i d-tekkiḍ. Ur ak-sriγ ara tura. Yewwi tafrut ɣer tfunast. Tafunast, akken i d-teẓra tafrut, tenna-as i Briruc: “ A Briruc, anda tella tala ?”. Briruc yeqceɛ tafrut, yewwi tafunast ɣer tala. Tala, akken i d-teẓra tafunast, tenna-as i Briruc: “A Briruc, anda tella tmes ? Timesst, akken d teẓṛa tala, tenna yas i Bṛiṛuc: “a Bṛiṛuc! Anda yella udebbuz ?” Adebbuz, akken d Yeẓṛa times tetteddu-d, yenna-as: “ A Briruc, Anda yella uccay ? Uccay, akken i d-yeẓra adebbuz iteddu-d, yenna-as: “A Briruc, anda yella wuccen ? “Uccen, akken i d-yeẓra uccay iteddud-d, yenna-as:”Anda tella tzimert inek ?”. Tizimert, akken teẓṛa uccen yettaẓ-d γuṛ-s, tenna-as i Briruc:”A Briruc, yya ad nuγal s axxam, ṛwi&amp;gamma,; seg lina i ttnadiγ fell ak”. 

  S tgemmi taqbaylit 

  
 Ass-nni n ttlata, 15 deg tuber yezrin, i tekfa Temlilit tussnant tagraɣlant n ccna n teqbaylit d tmaziɣt i d-ihegga Ugezdu n tutlayt d yidles amaziɣ n tesdawit n Tizi Uzzu, ussan n 13-14 d 15 deg waggur-agi i deg-i nella. Asiher-agi i d-ijemeɛen aṭas n yiselmaden akked yimussnawen i d-yusan ula seg Merruk d Kanada, yessuli lecɣal-is s kra n yiwellihen. Gar-asen, ad naf ‘’Aslali n yiwen n usenfar ussnan i usnerni n tasekla-agi deg yidles d unadi ussnan, anda ara ilin yimussnawen n tmurt d wid n berra. Deg yisaragen iberraniyen, ad nebder asarag iwumi yefka Umaruki Pr Abdelmottalib Zizaoui azwel ‘’Tazrurt (influence) n teqbaylit ɣef tmaziɣt’’ deg Merruk, anda i d-yefka imedyaten d ttbut ɣef wayen i d-yenna. Yebda awal-is s usefru n tezlit n Sliman Ɛazem, anda i as-yeqqar : Tamurt-iw Tizi Uzzu, s yisem-is nzehhu 

 (…) Asamar d umalu, win iruḥen, yeǧǧa din ul-is’’. Syin yenna-d Mass Zizaoui ‘’Ula d nekk, ǧǧiɣ ul-inu di Tizi Uzzu, di Bgayet, di tmurt n Leqbayel s umata, seg wasmi i d-usiɣ tikkelt tamezwarut ɣer tddukkla Adrar n Fad di meɣres 2012’’. Ikemmel deg wawal-is ‘’Asarag-inu, d tajmilt i umedyaz O. Derwic d unaẓur Mbarek Ulɛerbi i yettwassnen s Nba, yemmuten mazal d ameẓyan’’. Ɣef leḥsab n umsarag, ttafen tazrurt n ccna aqbayli d urifi deg temnaḍt n usamar n Merruk. I wakken ad d-yessegzi tikti-s, yerra-d Pr Zizaoui ɣef yisteqsiyen-a. Melmi tebda tezrurt-agi? Mayenni (Acimi) nettaf tazrurt-a? Acu-ten isuturen-nnes? I wakken ad d-yerr ɣef yisteqsiyen-a, yefren-d 4 n yimedyaten n yicennayen neɣ trebbuyaɛ: Imal, Saɣru, Imenza akked Tawargit. ‘’Deg usamar, uqbel ccna atrar, yella win n zik i yettwassnen s uḥidus, yettilin aṭas deg tmeɣriwin.

  Ma nebɣa ad nessiwel ɣef ccna atrar, ifukk ad d-nebder Muḥa Mellal. Ma d tamedyazt, ad naf O.Derwic’’, i d-yenna, uqbel ad ikemmel ‘’Deg tezlit ‘Inna udrar uhu’ deg-s anya Aḍu yetsuḍu n ucennay Meksa. Maca, d trabbut n Saɣra d nettat i izedmen aṭas seg tezlatin tiqbayliyin (5 n tezlatin). Yiwet, tugem-d seg tin n Uleḥlu “Ulac smaḥ”, acku awal-a (Ulac smaḥ) wer t-ttinin ayt usamar. Amedya wis sin “Uɛli Sliman”, anya n tezlit-a irwes niɣ ittemcabi di Xali Sliman n Ali Amran. Yeqqar deg-s ‘’Ya Uɛli Sliman, abrid-ik mazal neḍfar’’. Dagi nettaf ljerra n teqbayli, acku deg tentata usamar, ilaq ad d-nini: Ya Uɛli Sliman, abrid-nnek nsul neḍfar’’. Ula ɣef ubrid n Berwaggiya n Muḥya, yura Derwic tamedyazt Akurmu n Tucka i ttɣennin Imenza s wanya n Ideflawen, ɣef leḥsa n Mass Zizaoui. Am wakken ay ccnan terbaɛt Tawargit tizlit s wanya n Maɛtub Hymne à Boudiaf deg tejmilt i yerran i Nba i yemmuten d ameẓẓyan deg useggas n 2011.

 Iwellihen n temlilit 
 -Aslali n yiwen n usenfar ussnan i usnerni n tsekla-agi deg yidles d unadi ussnan, anda ara ilin yimussnawen n tmurt d wid n berra. 
  -Asmucceɛ, s tira tussnant, n wid yeṭṭfen tiwsatin-agi.
  -Asizreg n yisaragen i d-yettunefken deg temlilit-agi.
  -Aseqdec n tarrayin yemgararaden deg teslaḍin n tezlit n teqbaylit d tmaziɣt.
  -Aseqdec n tarrayin-agi deg uselmed n tezlit taqbaylit deg yigezda n tutlayt d yidles amaziɣ

  Hocine Moula 

  
 I tikkelt-nniḍen, tis rebɛqa, d Aqbayli i d-yufraren deg temsizzelt Alhan Wa Chabab deg tizrigt-is tis 8. D timsizzelt i d-tettheggi yal aseggas tilibizyu tazzayrit s lmendad kra n tamiwin, yecba ONDA d tkebbanit n tkeryas Kia.

 Gar 18 n yinelmaden i yellan deg uɣerbaz-agi Alhan Wa Chabab, wwḍen kan tlata ɣer taggara n temsizzelt. Gar tlata-agi i yekkan, ad naf Samir, Idris akked Achour. Aneggaru-a i xtaren yimferǧen neɣ ɛad aɣraf, s ttawil n SMS, i wakken ad yili deg umekkan amezwaru. Am wakken neẓra, anelmad Achour d mm-is n Wat Ziki, deg temnaḍt n leqbayel. Ula d amḍiq wis rebɛa, neɣ arraz n teseqqamut n uktazal, tsuḥ-d anelmad-nniḍen aqbayli Bilal. Ihi, akka i yewwi Achour sin warrazen : Asawaḍ n wureɣ akked tkerrust. D aneɣlaf n teywalt i as-yefkan asawaḍ n wureɣ ass-nni n lǧemɛa, akken kan tekfa tedwilt-nni tis 8, anda ḥedren yimḍebbren n ONDA akked ENTV. Ad nesmekti d akken llan 3 n yiɛeggalen deg teseqqamut n uktazal, wigi d Nada Rayhane, Karima Nayt akked Hakim Salhi. Mebɛed sin wagguren deg uɣebaz-agi n Alhan Wa Chabab, anda llan 18 n yinelmaden, d lawan ihi, ad yessriffeg yal yiwen deg-sen i yiman-is. Aṭas n tɣawsiwin i d-lemden deg lakul-agi n uẓawan ɣef wakken i d-nnan s timmad-nsen yinelmaden-a. Ad nesmekti, daɣen, ula deg tedwilin iɛeddan, ffɣen-d yiqbayliyen-nniḍen, am Arezki Ouali, Sylia Ould Mohand…atg.

  Hocine Moula 

  
 Am yal tikkelt, yettencad-d Ugraw n yimedyazen n lwilaya n Bgayet imedyazen i wakken ad xedmen taɣuri neɣ timenna n yisefra-nsen s ssut-nsen aḥlawen. Dɣa inebgi n ddurt-nni iɛeddan yella-d d amedyaz ilemẓi aqbayli, d aḥeddad n wawal, yerna d yiwen n uxalaf n tmedyazt taqbaylit tamirant, wagi d mass Youcef Harouni. Yella-d ttiɛad-agi adelsan, lexmis 1 meɣres 2018, deg tzeqqa tameẓyant n Uxxam n yidles n lwilaya n Bgayet, seg 14h00 n tmeddit d asawen. Dɣa imi ad as-tettunefk tegnit i yilemẓi-agi i iqeddcen aṭas ɣef tmaziɣt, ifureṣ-itt akken iwata, dɣa yemmlal d wid i t-iḥemmlen neɣ wid iḥemmlen tamedyazt-is zeddigen aṭas. Am wakken daɣen i yeɛreḍ i wakken ad d-yawi ayen din n yisefra s yisental yemgaraden. Ma ɣer taggara n temlilit-agi, yella-d uskasi ɣef tmedyazt-is sɣur wid iran awal aẓidan. Yella-d diɣ usenzi s ubuddu n udlis-is amenzu n tmedyazt, i wumi isemma “Asirem”.

  Gh. Amazigh 

  
 Isefra n tafrara d ammud n yisefra wis sin i d-yessezreg Kader Meddou ussan-agi iɛeddan. Isefra i yessekles s uẓawan daxel n uḍebsi CD anda i d-yefka tamuɣli-s s tmedyazt ɣef wayen iḍerrun deg tmetti. S yiḥulfan n umdan akked tebɣest n umeɣnas, yebɣa ad yernu aẓru-is i teɣremt, i unegmu n yidles d tulatayt, netta yellan yakan d aselmad n tefrensist. Dɣa, s tzemmar-agi n tutlayt tafransist i yettarra isefra i ixeddem s teqbaylit ɣer trumit. Am wakken i yerra, diɣ, ugar n 300 n yinzal i d-yemger ɣer temɣarin ɣer tutlayt-agi n Molière. Am wakken i d-yessuqel, daɣen, ugar n 150 n tneqqisin n Jean de La Fontaine ɣer tmaziɣt. Kader meddour, i d-yessuffɣen yakan ammud amezwaru n yisefra iwumi yefka azwel ‘’Tayerza s wallen’’, yefka aṭas deg-sen i icennayen imaynuten. Ɣur-s, ayen akka ixeddem yettuneḥsab d aseḥbiber ɣef tgemmi, imi ayen i d-yegmer ɣer temɣarin d lemri n tura akked uzekka. D leḥmala-agi n tgemmi i t-yeǧǧan akken yeqqar ‘’Taddart tettak-it i tayeḍ i wakken ad yemlil akked yimɣaren uɣur mazal idles d tutlayt’’. Ayen i d-yelmed ɣer tgejda-agi tiqbayliyin, terra-t d timsirin n ddunit deg yisefra-s iwumi yerna sser n uẓawan aḥlawan i yessishilen ciṭ asegzi n wayen i d-yeqqsed umedyaz. Ayen i d-yeqsed d akken amedyaz ilaq ad yili d amedya i tmetti, d netta ara tt-yettwellihen, ladɣa imi Kader Meddour yella d aselmad n tefransist. Ilul deg useggas 1955 deg taddart n Ait Daoud, taɣiwant n Yatafène. Yebda yettaru tamedyazt mi yella d amecṭuḥ, asmi yesɛa 11 n yiseggasen. Seg yimir ar tura, mazal-it yettkemmil deg unnar-agi n tmedyazt. Aṭas n leqdicat-nniḍen i ixeddem daɣen i useḥbiber ɣef tgemmi akked usnerni n yidles amaziɣ s umata. Yettekki deg usmekti n tmettant n Mohia i d-yeḍran deg ussan-agi iɛeddan, 6 d 7 deg duǧember-agi deg-i i nella s kra n yisefra i yexdem ɣef Mohia.Am wakken yettili, yal tikkelt, s yisefra-s mi ara tuɣal tejmilt i urgaz n ccna neɣ yidles.

  Hocine Moula 

  
 Ass-nni n lǧemɛa iɛeddan, ihegga-d Ugraw n tsekla Tira Tura n At yani, s lemεawna n tɣiwant n Ibudraren, tirza i yinelmaden n uɣerbaz alemmas Ɛmara Racid n tɣiwant n Ibudraren ɣer Bgayet i wakken ad issinen Yemma Guraya. Inelmaden-agi d wid ittekin deg temsizzelt n tzabut i d-ihegga ugraw-nneɣ i lmend n yennayer 2968. Ihi, i lmend n leqdic-agi adelsan i ten-wwin ad ḥewṣen. Aya d asnemmer, daɣen d asebɣes i wakken ad kemmlen abrid i neǧǧren imezwura i wakken ad tidir tmeslayt. Di tazwara, nruḥ taṣebḥit newwi-d inelmaden ara yeddun. S yin neṭṭef abrid ɣer Bgayet. Arrac, yeɛǧeb-iten lḥal, ittban-d ɣef wudmawen-nesn, teddun ttneccraḥen. Akken tewweḍ d leḥdac, newweḍ ɣer Bgayet. Nerna azal n nnefṣ n tsaɛet, yemmuger-aɣ-d umekkan-agi i icebḥen nezzeh : Yemma Guraya. Si lebɛid, yettban-d amzun d tameṭṭut i yeẓẓlen. Mi nesteqsa acimi i as-ssawalen « Guraya », nnan-aɣ-d yekka-d seg sin wawalen : « gur » yekka-d seg « wayyur », ma d « Aya » d isem n yelli-s n yiwen ugellid n zman aqdim. S yin iddukel d yiwen wawal « Guraya». Amekkan-agi, yella uqbel ad d-kecmen Yiṛumyen. Maca, mi d-wwḍen, sɛedlent, beddlen kra deg-s. Armi ffɣen i d-yuɣal ɣer Leqbayel d izayriyen s umata. Yuɣal yettwassen, rezzun-d ɣer-s yimerriyen, yuɣal d aḥric seg umezruy-nneɣ. Mi nuli ɣer tiɣilt-agi, newweḍ ɣer tqacuct, nufa later aqdim. Syin, tettban-d akk temdint n Bgayet. Yerna seg yiwet n tama, qublen-d idurar n Lbabur, ma si tama-nniḍen d lebḥer agrakal. D cbaḥa-agi meṛṛa i yesdukkel umekkan-agi i d-yekkan 660 n lmitrat nnig lebḥer. Am wakken d lǧennet i d-tettban tmurt si tqacuct. Ɣer taggara, tɛedda tirza-agi akken iwata, aṭas n cbḥa i d-wwin yinelmaden deg wallaɣen d wallen-nsen imi d tikelt tamenzut zran Yemma Guraya. Ssarameɣ ad d-yaf yal yiwen cwiṭ si lweqt-is akken ad yerzu, ad yissin amekkan-agi I igerrzen mačči d izli. 

  Boughareb Dihia 

  
 Yessuffeɣ-d umaru Ḥamid Ayt Sliman
adlis d amaynut ussan-a, ɣef umezruy n Tddukkla Yusef Uqasi. I lmend n waya i
d-tella gar-aneɣ tegnit n yisteqsiyen-tiririyin i Uɣmis n Yimaziɣen.

  Aɣmis n Yimaziɣen: Tuɣaleḍ-d ussan-a s udlis amaynut. Agzul ɣef wayen i d-tewwiḍ deg-s? 
  Ḥamid Ayt Sliman : Adlis-agi (Tiddukkla n Yusef Uqasi – taqsit n umennuɣ d uktay)  yella-yi di lbal acḥal d aseggas aya. Nwiɣ-t d aktay n umennuɣ-nneɣ, nekni tasuta n yiseggasen n tmanyin,  ɣef yidles-nneɣ amaziɣ akked tutlayt-nneɣ taqbaylit. Ẓẓur i d-yesseɣli udabu ɣef tmagit-nneɣ seg timunent n tmurt ɣer wass-a, d netta i d-yewwin  tasuta-nneɣ ad tekcem annar n temmeɣnest akken ad d-tessukkes nnekwa-nneɣ seg tmettant iɣer yebɣa ad tt-yezzuɣer udabu. Yiwen gar ttawilat i d-yeɣlin gar yifssen-nneɣ  akken ad tidir teqbaylit, d asuddes n tddukkliwin tidelsanin.

  Tidukkla tadelsant Yusef Uqasi i d-nesbedd deg
useggas n 1989, tella-d akken ad tili d annar n unadi akked usnulfu deg
yeḥricen yecqan idles am umezgun, ccna, tira. Amek i d-newwi abrid ddaw leɛnaya
n tiddukkla-agi, anwi  uguren i d-nemmuger
deg ubrid-nneɣ  ( uguren i icudden ɣer
liḥala n tmetti, tudert tasertant n yiseggasen 1990/2012) d wamek qazmen
tiswiɛin n ddiq yiɛeggalen n tiddukkla, d ayen iɣef i d-wwiɣ awal deg udlis-agi
. Ilaq ass-a wid izemren ad arun tinagiwin-nsen ɣef leqdic adelsan neɣ asertan
yecqan tamurt n Leqbayel, ur ttwexxiren ara. Ilaq ad neḥku  akken amezruy-nneɣ ad yili yura s yimru  n yimawlan-is mačči d wiyad. Ad yeḥkun
fell-aɣ am wakken yella lḥal zik-nni. Ɣef waya, ssarameɣ inaẓuren-nneɣ akked yisertiyen-nneɣ
am Kamal Hamadi, Lounis Ait Menguellet, Zedek Mouloud, Djamel Zenati, Lounaouci
Mouloud, Mokrane Ait Larbi , Hend Sadi , Ferhat Mhenni ad arun iktayen-nsen
(memoires), amer  amezruy-nneɣ amiran ad
iressi deg yixfawen-nneɣ, yerna ad t-id-taf tsuta i d-iteddun. 

  Ugar n tddukkla-nwen, aṭas n tlufa i d-tulseḍ ɣef umennuɣ, ɣef tmagit, am tlallit n Umussu Adelsan Amaziɣ… 
 Tudert n umdan teqqen ɣer tallit ideg yella. Amdan d mmi-s n timetti ideg i d-ilul. Leqdic ɣef yidles amaziɣ s ttawil n tddukkliwin yemderkal ɣef waṭas n wuguren icudden ɣer tsertit. Ur nettu ara belli gar 1990 alamma d 2012 mačči d yiwet n tadyant i d-ineɣlen ɣef tmurt. Gar tedyanin-agi, llant tid yecqan kan Tamurt n Leqbayel, am yicerrig yellan gar sin n yikabaren FFS akked RCD, Tadyant  n uɣunzu n uɣerbaz deg useggas 1994, Tafsut Taberkant n 2001…atg. Am wakken diɣ nemderkal ɣef wuguren yeqqnen ɣer tmurt wakali ( iseggasen n rrebrab, tifranin tiselwayin , tisin n Bouteflika….). Ɛerḍeɣ deg udlis ad d-sekneɣ amek i d-tenǧer tddukkla Yusef Uqasi abrid-is  gar wannect-a n yiɣeblan war ma yenza yixef-is di ssuq n tsertit. Deg udlis, wwteɣ amek zemreɣ akken ad d-iban wazal n yiseflan i fkan yimeɣnasen n tsuta-nneɣ akken  ad tidir teqbaylit. 

 Seg Umussu  adelsan amaziɣ ( MCB) ɛeddi ɣef tlalit n RCD akked tuɣalin n FFS  ɣer wass-a, amecwar ɣezzif. Aṭas ukud nemselḥa, ukud nezdi leqdic , i yal yiwen ilaq ad yuɣal usnemmer i as-ilaqen. Ayen nexdem ama izad ama ixus, yella d rrhina n teswiɛt, di yal tikkelt nelḥa am wakken nufa mačči akken nebɣa. Wicqa, tella tddukkla deffir tlalit n umezgun aqbayli, tella deffir n waṭas n tfaskiwin yecqan amezgun tamedyazt, ccna.Tefka nnuba akken ad d-ufraren yimedyazen imeqqranen am Ahmed Lahlou, Salem Amrane, Salmi Moussa, Mehdi Samira, Metahri Hakima, Ahmed Khattabi, akken daɣen i as-terra azal ilaqen i Muhya imi tella seg tmezwura i d-yeskecmen isefra-ines akked umezgun-ines ɣer yimaṭṭafen akked tilizri. Terra tajmilit i wacḥal d anaẓur am Matoub Lounes, Medjahed Hamid, Belhanafi, Ben Mohmed, lounis Ait Menguellet, Meksa Abdelqader. Lḥasun mačči d izli.

  Ur tettwaliḍ d akken idlisen d tagnit igerrzen i yilemẓiyen akken ad issinen amezruy meskud ur t-qqaren deg uɣerbaz? 
 Amezruy, d rrkiza n yal aɣref . Win ur nessin ansi i d-yekka d awezɣi ad iẓer sanda iteddu. Nekni s Leqbayel, amezruy-nneɣ si zik d wiyaḍ i t-yuran. Uran-t akken bɣan mačči akken yella. Ass-a, tasuta-nneɣ ur tegzi ara anta i d Tagelda n Kuku neɣ n At Ɛabbas. Ur teẓri ara amek tella tegnit tasertant n Tmurt n Leqbayl send tisin n urumi ɣer da. Xas deg wayen icudden ɣer yidles, tasuta tamirant ur tessin ara anwa i d Ccix Muḥend, Yusef Uqasi, acku deg uɣerbaz ur asen-sselmaden ara acu uran neɣ nnan yimussnawen-agi. Deg wannect-a amur ameqqran n umezruy n uɣref-nneɣ yettwaffer. Asirem-nneɣ d akken ad ilin yisura akked yidlisen s tuget ara d-yeḥkun tudert n yirgazen akked tilawin-nneɣ i d-yeǧǧan limara-nsen deg umezruy. Ayen ɣer wass-a  n wussan ulac isura ɣef Yugurten, Masensen, Ccix Muhend, Yusef Uqasi, Syfaks Yuba , Ait Ahmed Hocine , Sliman Azem, Ccix Aheddad, Tagelda n Kuku…?  Igduden-nniḍen, ssawaḍen aktay-nsen si tsuta ɣer tayeḍ s yal allal i d-yennulfan :  amezgun, ssinima, idlisen, ccnawi. Ahat tura d lawan ad d-neffeɣ si ddeεwessu, ad as-nerr asnad i tjaddit:  ad d-nini, ad d-nales s yal allal d acu nella d wamek nella,  akken ad aɣ-id-iban wamek ara nili azekka.

  Ahat yeṭṭef-ak ddeqs n wakud akken ad t-id-theggiḍ i usiẓreg? 
 Tira n udlis teṭṭef-iyi azal n sin n yiseggasen, acku yewɛer akken ad d-imekti umdan merra kra i tesɛedda twenza. Ilaq anadi, asteqsi, ilaq  tuɣalin ɣer yiɣmisen, ɣer yidlisen, am wakken ilaq diɣ aḥader i wakken ulac win ara nettu gar wid wukud nelḥa.  Kra n win i d-yegren ifassen-is ɣer uεrak n urekti n yidles, ukud nesdukkel tallit, ilaq  ad t-id-nebder, ad d-nini acu yexdem, ad d-nesbeyyen iẓra i d-yerna ɣef  uɣalad n lebni n teqbaylit. Ccfawat am tirget, xessint. D tira i tent-id-yettarran ddrent tudert taɣlalt. D tira i izewwin fell-asent aɣebbar n tatut. Yal agdud i d-yufraren deg umaḍal, armi yura, armi i d-yeǧǧa tanagit i tsutiwin i d-iḍefren , i d-ixad i yixef-is talaba taɣlalt( éternelle). Ass-a, ma yella taqbaylit, teffeɣ si lḥebs n timawit, tajmilit ad tuɣal i yimezwura-nneɣ  i d-ineǧǧren asalu i tira ( Boulifa, Mammeri, Féraoun, Taous amrouche, Lmouhoub Amrouche, Belaid n At Ali, Malek Ouari …..) . tajmilt yifen yal tijmilin d tira akked usnulfu di yal aḥric n tẓuri. D wigi i d iferdisen ara yessidren idles aqbayli i lebda, ara t-yerren yedda d wakud atrar ideg nella, ad yekcem talsa seg tewwurt tahrawant. 

  Akken i d-iban lḥal, mazal ttwamedlent-ak tewwura n teẓrigin n Tmurt armi tesmenyifeḍ Internet?  
 Taluft n teẓrigin ad yettuqet fell-as wawal. Aɣbel ur yelli ara deg wannect-a. Aɣbel, ixef-is yedreg anda-nniḍen.  Ilaq ad d-nini tidet: acḥal n yimeɣriyen i yellan? Anta tira i smenyafen? Ilaq diɣ ad nẓer ma yella idlisen-agi, ttnuzzun, sɛan imeɣriyen..Syin akkin ilaq aktazal n kra i d-yeffɣen… aya d leqdic n tidet,  d  leqdic ara  yeṣṣiwden tasekla taqbaylit ɣer uswir i as-nbudd, i as-nessarem. Nnig waya, ilaq tiẓrigin ad rrent ddhen-nsent ɣer yigerrujen i d-ǧǧan wid i aɣ-yezwaren ( am usegzawal n Dallet ) ad d-alsen asuffeɣ i yidlisen yeεnan idles-nneɣ. Ilaq diɣen ayen yura Muhya , Ben Mohamed d wiyad, ad d-yeffeɣ d idlisen…acku neḥwaj asnad iṣeḥḥan deg tira, i wakken d awezɣi ad tecceḍ tsuta i d-iteddun.

  Ad d-nuɣal ɣer tddukkla Yusef Uqasi. Yella usirem ad d-tuɣal ɣer wannar? 
 Tiddukkla Yusef Uqasi, mazal llan yiεeggalen-is, maca hujren annar taggara-agi . Ahat d εeggu, ahat d ayen-nniḍen. Yal yiwen seg-sen amek yettwali tuɣalin n tddukkla ɣer leqdic adelsan. Lemmer am nekk, yif ad d-tuɣal akken-nniḍen, s yiεeggallen-nniḍen d ilemẓiyen. Iεeggalen ara d-yawin idim amaynut i leqdic asertan, ara d-yeglun s tmuɣliwin timaynutin. Aṭas n yiḥricen idelsanen i yettraǧun ad yezwi fell-asen uɣebbar, amedya amezruy n At Jennad, taẓuri deg At Jennad. Di leεḍil ad d-yili yakk waya, lhan-d ussan-agi yiεeggalen n tddukkla tadelsent Yusef Uqasi d uheggi n uḥric wis tlata n umezrar( série) “ Yella deg wawal” . Ahat deg unebdu ara d-yasen ara d-iɛeddi deg tiliẓri. Yebna umezrar-agi ɣef tudert n umedyaz ameqqran  Yusef Uqasi. Ihi, ɣef wakken nettwali, mazal qeddcen yiεeggalen n tddukkla. Γas s tuffra, meɛna mazal ur sersen ara anzel ɣer lmaɛun.

  Yesteqsa-t M.
Azwaw 

  
 Ɣer taggara, tilɣuɣiyin n umaḍal n ccatranj arurad akked Blitz ur d-ttilint ara tikkelt-a di Tgelda taɛrabt tasaɛudit, maca ttwaḥerrkent ɣer tmurt n Rrus. Ulamma d Isaɛudiyen i yeqqimen d ispunsuren-is, imi isem-is unsib mazal-it d « Tilɣuɣiyin n Umaḍal agellid Salman n Ururad d Blitz ». Ad d-nesmekti d akken gar sebbat i yellan deffir waya, d mi ur kkin ilindi yimuraren Israyiliyen ɣef wugur n ttesriḥ, d yimuraren iraniyen daɣen. Ulamma lqidar amatu n warraz yewweḍ imir-nni ɣer sin n yimelyan n yidularen n Marikan. D ayen i yeǧǧan tafidiralit tagraɣlant n ccatranj ad txemmem tikkelt-a i tifrat akken ad izmiren yimuraren n yakk timura ad kkin. Dɣa, deg tedwilt-a ara d-theggi tfidiralit n Rrus n ccatranj, tturaǧun ad ḥudden Magnus Carlsen d Viswanathan Anand ɣef uzwel-nsen i d-ḥellan taggara n 2017 di Riyaḍ. Ad yebdu usihar-a seg uzekka, 25 duǧember, armi d 30 n wayyur-a. Seg wass n teldayt, ad tili turart n ururad di kraḍ n wussan, syin d tuɣalin ɣer blitz di sin n wussan. Ad ttwararent tiram tiruradin s 25 n temrac d 10 n tsinin d timerna di yal tiyita, ma d tid n blitz ad ttwararent s 3 n temrac d 2 n tsinin d timerna. I lmend n ttiɛad-a ameqqran, tberreḥ-d yakan tfidiralit tagraɣlant n ccatranj s tikkin n waṭas n yitran, am ulɣuɣ n umaḍal Magnus Carlsen, si Nurvij, Shakhriyar Mamedyarov seg Azerbayǧan, Anish Giri seg Hulanda, Sergey Karjakin, si tmurt n Rrus, d wiyaḍ.

  M. K. 

  
 Ɣas ma ṭṭuqqten yiɣeblan deg ubrid i d-yewwi, ɣas ma sɛuẓẓgen yimḍebbren i teɛna temsal ɣef wayen yessutur, maca netta dima yezga lḥir deg wul-is, yezdaɣ usiren tudert-is. Ayen i d-yemger n tussna, yekcem deg wallaɣ-is. Dayen tuɣ tugrint n break danse amekkan deg wul-is. D wagi i Hamid Bebouchi, yiwen n ilemẓi n taddart n Buḥamdun yettabaɛen ɣer tɣiwant n Mɛatqa, yesɛan 21 n yiseggasen deg tudert-is, isem-is anaẓur Bboy Rika. Break danse d hip hop, d ccḍeḥ i d-ibanen deg yiseggasen-agi ineggura deg tmurt n Marikan. Break danse, daɣen, d yiwet n tugrint n waddal i d-ijebden ɣur-s aṭas n yilmeẓyen deg tmurt n Lezzayer yessemḥasen i yiḍebsiyen n uẓawan i d-yufraren. Deg temḍiqt n Leqbayel, drus maḍi n yisriren (clubs) n break danse i yellan. Street Power Crew, yellan deg tɣiwant n Mɛatqa ɣef uqerru-is ilemẓi Hamid bebouchi, d awḥid deg temḍiqt-agi n Leqbayel. Yelmed Hamid break danse seg yigrawen yettwassnen deg tmurt n Marikan ugar n 4 n yiseggasen-aya deg tɣiwant n Mɛatqa, deg yiwet n tzeqqa deg tlemmast n tɣiwant, maca yiwweḍ-d wass- anda temdel tiwwura-s tzeqqa-agi, syin yuɣal yesluɣmuy deg uxxam neɣ deg ugama sdat n yimihan. Aya, yegla-d s yibaxixen ɣef tdawsa n yilemẓi, aṭas n tikwal. Ɣas akka, mazal ifadden-is qqwan. Deg useggas n 2016, yexleq-d yiwen n ugraw iɣef yella d aqerru, slaɣmayen deg yiwet n tzeqqa deg uxxam n yilmeẓyen n tɣiwant. Maca s ssebba n lexṣas n ttawitat iwatan i waddal-agi deg tzeqqa-nsen, yeḥbes ugraw, ɣas akken Ḥamid dima yezga yettkemil deg ubrid i d-yewwi, yettruḥu yal tikelt ɣer tɣiwanin n Boudjima d Tigzirt, i wakken ad d-yelmed, anda llan ttawilat iwatan. Ittekka unaddal-a aṭas n tikkal deg temsizzlin yemgaraden, aladɣa timsizzelt tagraɣlant n tmanaɣt n Lezzayer RedBull BC One, anda i d-yewwi imeḍqan imenza. Daɣen ittekki deg tfaskiwin d tmeɣriwin i d-yettilin ama deg tɣiwant, deg ugerzu, neɣ anda-nniḍen. Ferḥen nezzeh yimdanen s leqdic-agi adelsan. Iswi n Hamid Bebouchi ur yemgarad ara d iswiyen n yiɛeggalen n wugraw-ines, yessaramen yiwwen wass ad ssiwḍen ad sɛun tazeqqa anda ara sluɣmuyen dima d yimdanen yebɣan ad d-ttekin. Tazeqqa ara yesɛun yakk ttawilat iwatan, ad tili tgezmi n tugrint-agi n break dance. Yessaram, daɣen, asnegmu n tugrint d utteki deg temsizzliyin yemgaraden, ama deg temḍiqt n Leqbayel, deg temḍiqin-nniḍen n tmurt, neɣ deg tmura tiberraniyin. Tiɣri n Hamid i yimḍebbren teɛna temsalt, ama d imḍebbren n tɣiwant n Mɛatqa, ama d imḍebbren n tenmehla n yilmeẓyen d waddal n ugerzu n Tizi Uzzu, d tiririt s lewhi-nsen ɣer waddal-agi, ad fken afus n tallelt i yigrawen i iqeddcen s wul-nsen i lfayda n waddal, dayen ara d-yesselken ilmeẓyen seg yir iberdan.

   Ali Zalouk 

  
 Aḥric wis 9

 Azekka-nni, yekker-d mmi-s n ugellid, yuγ lewhi n ubrid-nni tettaṭaf Mm Yiγiγden yal mi ara as-terwel. Yewweḍ γer sdat uzrib yellan deffir n uxxam-nsen, yemlal-d baba-s d amezwaru, yenna-as: ‘’Ḥala tin i umi ad tezg tarkast-agi n wuraγ ara yuγalen d tameṭṭut-iw “. Nnecṛaḥen wulawen n terbibin n baba-s n Mm Yiγiγden akken yessefk, acku γur-sent tiqejjirrin gerrzent. Tameqqrant deg-sent, tewwi tarkast-nni γer texxamt-is, tedda yid-s yemma-s, maca ur as-d-tezgi ara, ur tezmir ara ad tessekcem tifednan-is timeqqṛanin. Teffka-as yemma-s ajenwi, tenna-as: ‘’Ax gzem tifednan-im! Mer ad tuγaleḍ d tameṭṭut n mmi-s n ugellid, maεεac ad telḥuḍ γef uḍarr. Taqcict, tuγ awal n yemma-s, tegzem tifednan-is, tessekcem aḍar-is di tarkast, tessebleε teqṛeḥ, teffeγ-d γer mmi-s n ugellid. Yessuli-tt s ufella n teεrurt uεewdiw-is, yesγam-itt sdat-s, yewwitt yid-s ad tt-yer d tameṭṭut-is. Yesεedda-ten uεessas sdat n uẓekka n yemma-s n Mm Yiγiγden, qqimen sin yitbiren γef tcebbubt n useklu-nni n tjujtin, akken wwḍen γer sdat-nsen, ccnan-asen-d tizlitt-agi:

 “ Tarkast teččur d idammen, tamnayt-agi ur tettneḥcam.

 Ihi tislit iwulmen, d tin i n-teğğam deg axxam“.

 Iḍal mmi-s n ugellid γer tarkast-nni, iwala ttfeggiḍen seg-s idammen, yebren aεewdiw-is, yerra-tt s axxam, yenna-asen: ‘’Ala, mačči d tagi i d tislit i d yi-iwulmen, yessefk ad tqis uletma-s tarkast-agi’’. Tekcem γer texxamt, tessekcem tifednan-is war uguren di tarkast, maca agerz-is yegguma ad yekcem. Tefka-yas yemma-s ajenwi, tenna-as: ‘’Ax gzem agerz-im! Ma tuγaleḍ d tameṭṭut n mmi-s ugellid, maεεac ad telḥuḍ akk γef uḍar’’. Tuγ awal n yemma-s, tessekcem aḍarr-is di tarkast s timdeḥḥest, tessebleε teqṛeḥ am ultema-s, teffeγ-d γer mmi-s ugellid… <em> Tettkemmil </em>

   Yerra-tt-id seg talmanit Essaid Ait Maamar 

  
 Seld timerna deg ssumat n lisans d lmazut, rray i ddmen imḍebbren n tmurt, yuttujarden deg usaḍuf n tedrimt n 2018, sutren wid ixeddmen deg uḥric-agi n usiweḍ deg tneɣlaft n usiweḍ ɣef tmarna deg ssuma n usiweḍ. Ayen, dɣa, i d-yeqbel uneɣlaf i d-yefka ttesriḥ i tmerna n ssumat s wazal 5 DA i wid yessawaḍen s lkiran deg tlemmast n temdinin. Ma wid yettawin gar yigerzuyen, ad yili unerni s wazal n 10 ɣer 15% ɣef ssumat tiqdimin. Deg ussan-agi ineggura, bdant ssumat deg tmerna deg waṭas n temḍiqin d tɣiwanin n ugerzu n Tizi-Uzzu, gar tɣiwanin teɛna tmarna, ad naf taɣiwant n Lemɛatqa d wid yessawaḍen seg tɣiwant n Lemɛatqa ɣer tɣiwant n Souk El Ténine, i iqesden ad rnun i ssuma n usiweḍ s wazal n 5 DA ( 15 DA= 20 DA), aya daɣen yeɛna tamḍiqt n Betrouna d wid yettawin seg Betrouna ɣer temdint n Tizi-Uzzu, timerna tellad s wazal n 5 DA. Deg Tɣiwant n Friḥa d Uɣrib, rnan i ssuma n usiweḍ s wazal n 10 DA. Timerna-agi n ssuma n usiweḍ dayen i d-yeglan s usḥissef meqqren n yimdanen, aladɣa wid iteddun deg tawilat n usiweḍ yemxalafen, imi d tikelt tis snat deg sin n yiseggasen i nnernant ssumat n usiweḍ deg tmurt n Lezzayer.

  Ali Zalouk 

  
 Sendiḍelli, n ssebt 23 duǧamber 2017, i yebda leqdic adelsan i d-yettwaheggan, i lmend n yimuras n tegrest iɣurbizen, ama deg Uxxam n yidles Mulud At Mεemmer n Tizi Uzzu, ama deg Tneḍfart-is n Azazga. D ttiεad-agi adelsan, deg tezrigt-is tis snat, ara ad yilin i lfayda n warrac imeẓyanen, gar 23 alamma d 30 deg waggur-agi n duğamber ideg nella. D tagnit ideg ara faṛsen yilmeẓyen imuras-nsen n ccetwa, yerna ad sgunfun cwiṭ seg ulmud mebɛed akerḍyur n leqraya. Ttilint-d temsikniyin-agi ɣef teɣzi n ddurt-agi tadelsant n yimuras ama deg uxxam n yidles Mulud Mɛemmri n Tizi Uzzu akked Tneḍfart-is n Azazga, yal ass seg 09h00 alamma d 16h00 n tmeddit. Dɣa gar temsikniyin-agi, tella tinna n yidlisen n yigerdan akked umezruy n tmurt n Lezzayer, seg 1830 alammi d 1962, deg tzeqqa n temsikniyin akked usalay amniḍan n umeɣras, sɣur tizrigin, Anais Livres, Terroir, La Pensée, El Mourdjane, Houroufi El Moufadhala…atg. Am wakken i d-ttilint temsikniyin-nniḍen n yimuhal n yigerdan, akked leqdicad idelsanen n tiddukkla “Les petits Débrouillards”, Yettili-d daɣen usenzi s ubuddu n yidlisen n Massa Touati Zoulikha yal ass.

  Ahil n Uxxam n yidles n Tizi Uzzu 

 Sendiḍelli n ssebt 23/12/017, deg tzeqqa yisihar, yella-d usiher (spectacle) yimseḍṣi “Kimous d Kouki” sɣur Youcef akked Ibrahim. D nutni i d-yellan seg 10h alammi d 12h00 n uzal. Syin akin seg 14h alammi d 16h00 dima deg tzeqqa n yisihar, yella-d usikew n yimuhal n ufus, sɣur Arib Fatma. Ma i yiḍelli n lḥed 24/12/2017, seg 10h00 d asawen, deg umḍiq n yisikwan, yella-d usikew n usuneɣ sɣur Arib Fatma. Ma seg 14h00 d afella, deg tzeqqa n yisihar, tella-d turart n yiwet n tmezgunt. Ma d ass-agi, n letnayen 25/12/2017, tasebḥit n wass-a, ad yili usikew n wurraren s wawalen sɣur Hacid Katia. Am wakken daɣen ad d-yili usileɣ n yimdanen ɣef ttawilat n usellek imenza (premiers secours) sɣur yiɛeggalen n Waggur azeggaɣ azzayri n Azazga. Azekka n ttlata 26/12/2017, deg umḍiq n yisikwan, ad d-yili yiwen n usikew n teklut ɣef tmesbaniyin n 11 duǧamber 1960, sɣur Raab Lyes, Bouksil Dalila akked Arib Fatma. Syin ɣur-s ɣef 13h00 d afella, deg umḍiq n yisikwan, ad d-yili usikew n tmucuha, ideg ara d-teḥku Touati Zoulikha yiwet n tmacahut n tgemmi taqbaylit. Am wakken ara d-tili temlilit n useɛlem ɣef teɣlest n yiberdan sɣur Tiddukkla n usḥbiber ɣef yiberdan. Ma i seldazekka n larebɛa 27/12/2017, seg 14h alamma d 16h00 n tmeddit deg umḍiq n yisikwan, ad yili usikew n usnulfu sɣur Raab Lyes. Ma deg tsebḥit n wass-nni n lexmis 28/12/2017, seg 10h alamma d 12h00 deg tzeqqa tameqqrant, ad tili turart n tmezgunt “Foehn” sɣur Axxam n umezgun Kateb Yacine, i lmend n tesmiḍent n tlalit n Mulud Mɛemmri akked usikew n tira s ttawil n ufus, seg 14h00 d asawen sɣur Bouksil Dalila. Ma d ssebt-agi sdat-nneɣ, ad yili deg-s, ɣef 10h00, usiher useḥḥar sɣur Nabil Magicien akked tmeɣra n ccna sɣur ugraw “Amḍal Kids”, deg tzeqqa tameqqrant n yisihar. Ad d-nesmekti s yidisan i d-isuddsen leqdic-agi adelsan ad d-nebder: Tanmehla n Yidles, Axxam n Yidles Mulud At Mεemmer n temdint n Tizi Uzzu, akked tneḍfart-is yellan deg Azazga, s tallelt n Usalay amniḍan n umjahed n lwilaya n Tizi Uzzu.  G. A. 

  
 Tesɛa tenmehla n Srabes n tfellaḥt n lwilaya n Tizi Uzzu, deg yiseggasen-agi ineggura, yiwen n wahil igerrzen s waṭas, anda ṭṭuqten wussan n tussna akked tuffɣiwin n useɛlem d uwelleh ɣef lehlakat yemgaraden i yettḥazen imɣan d tfellaḥt. Rnu ɣef waya, ahil n unegmu n uḥric n tfellaḥt n lwilaya. 

 Dɣa deg wahil n Srabes n tefllaḥt, tettwajerred-d yiwet n teswirt (séminaire) taɣelnawt n uḥric n ttrebga n tɣeṭṭen. Tettuεeggen temlilit-a, ad d-tili deg 3 seg waggur n yulyu 2019, deg dayra n Tegzirt. Yiwen unejmuε yella-d deg wass n letnayen iεeddan, 10 deg waggur n yunyu deg Tenmehla n Srabes n tfellaḥt n Tizi Uzzu, anda i tt-gezmen deg rray ɣef tugeṭ n leqdicat ara d-yilin deg wahil n teswirt taɣelnawt. 
 

 Yeḥḍer deg unejmuε-agi uqerru n OPAT (Organisation de Production et de l’Appui Technique), Mass Chebbaḥ Sid-Aḥmed, yellan d imeḍebber n unejmuε, d umaswaḍ n imejjayen n yiɣersiwen n Tizi Uzzu (IVW Inspection vétérinaire de Wilaya), d yikataren n Tenmehla n Srabes n tfellaḥt n Tizi Uzzu, imḍebbren n srabes n tfellaḥt n tɣiwant n Freḥa d dayra n Tegzirt. Ttekin daɣen yimḍebbren n Teseqqamut n tfellaḥt n lwilaya n Tizi Uzzu (CAW), aselway n CNIF n uyefki, CRMA. 

 Rnu ɣef waya, isdawaniyen n tesdawit Mouloud Mammeri n Tizi Uzzu, ITMAS n Boukhalfa, d ITELV, d srabes n ANSEJ, CNAC, BADR d tddukkla n yifellaḥen yettrebin tiɣeṭṭen d waṭas-nniḍen. Awal yella-d ɣef usuddes n teswirt ladɣa isaragen ara yilin i lmend n wass-agi n tussn d waṭas n temsal i icudden ɣer wahil n wass-ni. 
  Ali Zalouk  

  
 Iḍelli, 1 deg yebrir, i tebda tezrigt-is tis kaḍet (3) n Tfaska amaziɣ n Montréal anda i d-yettuhegga wahil s wazal. Ad yeddu s teɣzi n ṣeḍḍis n wussan. Aṭas n leqdicat ara d-yilin. Tebda tfaska s yiwet n tmeɣra i d-yesker unaẓur Ali Amran. Syin, ass n 7 deg yebrir, ad yili yiwen usarag akked Massa Fatima Houda –Pepin s usentel ‘’Les Amazigh du Québec : les communautés en devenir “. Akken daɣen, ara tili tmeɣra, ass 8 deg yebrir, i warrac imectaǧ. 14 Yebrir, ad yili usarag s Sais Sadi s usentel ‘’Imigration nord-Africaine d’hier et d’haujourd’hui : analogie et spécificités’’. Ma d ass n 21 yebrir, ad d-ɛeddin yisura s tmaziɣt. 22 yebrir, d asarag sɣur Massa Rachida Azdouz s usentel. ‘’Femmes Amazighes au carrefour des loyautés’’. 28 Yebrir, d nnuba n umezgun n yiwet n tmezgunt s uzwel n ‘’Aɣmis n umeslub’’, syin ad yili uskasi akked uzeffan (comedien ) Merzouk Hamiane. 29 yebrir, d taɣuri n kra n wammuden i lmendad n warrac imectaḥ i d-yettuheggan sɣur-sen iwumi semman : “Par les enfants et pour les enfants’’ .

  Yamani Souhila 

  
 Newwi-d awal akked Yacine Adaoun ɣef wamek tnefsit n umdan deg tallit-agi n Covid-19 d wamek i tt-ttidiren.

  Aɣmis n yimaziɣen : Amek-itt tnefsit n umdan mbeɛd ugar n sin n wuagguren? 
   Adaoun Yacine :  Ugar n sin n wagguren n ukman deg uxxam, yegla-d s waṭas n ubeddel ɣef tnefsit n umdan, am wakken i d-yella ubeddel deg tudert-is n yal ass. Tanefsit n yimdanen temxalaf seg umdan ɣer wayeḍ; yella win yetqelqen aṭas, yella win cwiya kan, yella diɣ win ur nteqleq ara maḍi. Annect-a, yuɣal ɣer testratijiyin sexdamen medden akken ad qablen taswiɛt-a. Wid igan akman-agi, d aɣbel, ad ten-tafeḍ tqelqen yerna yezmer ad d-ibin fell-asen, ma d wid iqublen akman-a, yerna qeblen-t imi d aseḥbiber ɣer tezmert-nsen, ad ten-tafeḍ ur tqelqen ara.

  S umata, d acu-ten wuguren s wacu i d-yegla ukman-a deg yixxamen ?   
  Yegla-d ukman-agi deg yixxamen s waṭas n wuguren. Yezmer lḥal ad taweḍ teswiɛt ɣer lehlakat n tnefsit neɣ wid n tfekka. Yir aseddu n tallit n ukman deg uxxam, yurew-d ddeqs n yiɣeblan yeqqnen ɣer tnefsit d tezmert n umdan s umata. Gar teqlaq s waṭas, afqiɛ, tiyita n medden, ajraḥ n tfekka, yezmer lḥal ad yessiweḍ ɣer tiderrwect. Ma si tama n tfekka, llan yimdanen iwumi i d-yeffeɣ lḥebb (ligzima), aqraḥ n uqerru, aqraḥ n tɛebbuḍt, ɣer tama n unqas n yiḍes. Aṭas n lehlakat n tfekka, i d-yettasen seg tnefsit ur ngerrez ara.

  Mbeɛd agdal n lemɣafra di lɛid, ttuḥerment twaculin seg tirzaf ɣer yimawlan d wid ilaqen ussan-a n lɛid. Amek twalaḍ tamsalt-a? 
  Aṭas n ubeddel i d-yellan segmi yebda ukman ɣer tura. Uqbel ad d-naweḍ ɣer lɛid, yella-d ubeddel deg leɛwayed-nneɣ imi tura ula d lǧanaza mačči am zik. Ula d lɛid n tikkelt-a, temxalaf ɣef tiyaḍ imi deg tallit n ukman i d-tesbeḥ. Tuget n yimdanen gan ccan i tezmert-nsen yerna quddren iwellihen n ddula i igedlen tirezzaf ladɣa gar lwilayat. Nwala belli ddeqs n twaculin i isxedmen allalen imaynuten n tiknulujit; tilifun, Messenger, Viber…atg, msawalent yis-sen u mwalant diɣ twaculin. Am wakken diɣ llan wid isxedmen kan asiwel s tilifun neɣ aceggeɛ n tugniwin, ɣer tama n lemɣafra gar yiɛeggalen n yiwet n twacult neɣ n lǧiran…

  Ma iḍul ukman-agi deg uxxam i waṭas n lweqt, s wacu ara twessiḍ imdanen? 
  Aṭas n tsetratijiyin i yezmer umdan ad tent-yexdem i wakken ad iqabel taswiɛt-agi, yerna ur yetqeliq ara neɣ ur iɛeggu ara. Tallit-agi n ukman ur d-tewwi ara kan teqlaq n diri, maca tewwi-d ula d win yelhan, daya i sbeɣsen imdanen akken ad xedmen lecɣal ǧǧan acḥal-aya. I wakken ad iqabel umdan taswiɛt-a n ukman, ilaq ur yettɣimi ara kan, ad iɣer, ad yaru, ad yecnu, ad yexdem tafellaḥt…atg. Iɣimi deg uxxam, ad t-neg d tagnit i usnulfu, i leqdic gar yimdanen, areqqem d usicbeḥ n tɣawsiwin deg uxxam, urar n kra n waddal (tazzla, youga…) ɣer tama n ubeddel n uxemmem, am wakken qqaren : “Beddel ttexmmam-ik , ad tbeddel fell-ak”. Ur ilaq ara ad yeqqar nekk d ameḥbus neɣ akman-agi deg uxxam d iɣimi kan mebla lfayda. Am wakken diɣ ad iheggi isenfaren ara yexdem mi ara ifak ukman-agi, ur yettɣimi alamma d imir. 

  Awal n taggara… 
  Di taggara, ad d-nini nessaram lɛid tamerbuḥt i yal yiwen, nessaram sya ɣer sdat ad tnefsusi ccedd-agi, akken ad tuɣal tudert akken tella. Ma iḍul ukman-a, ilaq ad t-nqabel u ad ten-qabel akken ilaq lḥal. Tanemmirt-nwen.
  Yesteqsa-t Ghani Amazigh 

  
 Akken yella deg wahil, ɣef leḥsab n yisallen unsiben i d-yekkan seg uɣlif n daxel, sya ɣer 2020 amur ameqqran n tkarḍiwin n nnekwa ad ilint d tibiyumitrin. Imi tura akka ugar n 33 n yimelyan n tkarḍiwin n nnekwa tiklasikin i yellan di Lezzayer. Ad yeddu waya deg ubrid n uwenneɛ n yiqeddicen d usetrer n wayen i nesseqdac deg tallit n umaḍal umḍin. Am wakken ara tessenqes tigawt-a seg waṭas n leɛtab d uẓuɣɣer i d-yettwaḥettamen ɣef uɣerman yal mi ara yebɣu ad d-yexdem akaɣeḍ-a neɣ d wa. Ahat ayen yesḥissifen ɣef tmuɣli n kra n medden d mi ttɛeṭṭilen cwiṭ lecɣal n uheggi n tkarḍa-a tabiyumitrit, imi tikwal ɣas ad yili yeɣseb bab-is, ilaq ɣef win i tt-yessutren ad yerǧu armi d 20 n wussan neɣ ugar akken ad as-d-tettunefk. « Mbeɛd mi yi-truḥ tkarḍa-inu n nnekwa taqburt, xedmeɣ-d akk ayen ilaqen akken ad i yi-d-ɛiwden tabiyumitrit-nni. Maca tura tetteddu ɣer xmestac n wussan urɛad i yi-d-ssawlen ad tt-id-awiɣ ». I d-tenna yiwet n teḥdayt seg Ayt Smaɛel. Ad d-nesmekti d akken takarḍa tabiyimitrit ur terzi kan tin n nnekwa, maca d ayen iḥuzan daɣen apaspur d tkarḍa n tkerrust. Deg uraǧu n usenqes s tidet seg useqdec d usufeɣ n ukaɣeḍ s umata, imi ɣer sdat aṭas n yikaɣḍen ideblanen ara d-yettmaggan seg internet war ma ɛeddan yiɣermanen ɣer tdeblin yemgaraden i zemren ad ilint guggent fell-as. Daɣen ayendin ara yettazzalen kan deg uẓeṭṭa n internet war ma ffɣen-d d akaɣeḍ. Ulamma akka imir-a, lɣaci i mazal bɣun ad qqimen sɛan tikarḍiwin-nni tiqburin kan.

  M. K. 

  
 D Tiwiziimiaṭas n yicennayen i yekkandegccna n tezlatina-agi i d-yeffɣendegwaggureniɛeddan. Azal n 28 n tezlatin i yettwaskelsendeg sin n walbumat i yewwinazwelTiwizi ,Izlann At Wagrakal. S umata, cuddenyisental, i d-iga A. Kezzarakked M. Lounaci,ɣeruẓar d umezruy nyimaziɣen i yeqqnenɣerwagrakal, tamnadt i ten-icerkennutni d Igrigiyenakkedyirumanendegtɣerma d tsiriyin. 

 Tuɣalin-agi ɣeryiẓuran, d abrid ara yawinImaziɣen s umataneɣLeqbayel s wuzzigɣerTalsaneɣɛadɣerTalsiwin, i walanwid i d-ihegganleqdic-agi.Tiwizi, d aẓawan, diɣ, n wagrakal i yettwacnan s teqbaylit. D 28 n tezlatini d-yesmektayenUbdir (Jupiter), Neftun (Neptune), Wnisa (Vénus), Anẓar (agellid n ugeffur) d wiyaḍ. D tizlatin n usugen n Etrusques akked Thraces, degumaḍal n Homère d Virgile. Ha-tent-in tezlatinakkedwid i tent-yecnan :

  Album I 
  1) Tiwizi/Kamal Iflis
  2) Tifrit/Kahina
  3) Tighri/ M#
  4) Ilibbiyen/Iddir Salem
  5) Lewḥuc/Myriam Hammani
  6) AgellidAmuqran/Les frères Houri
  7) Abehri l-lmut/Djamal Kaloun
  8 )Tasaft n taddart/Massa NAbeth
  9) Igider/Yugurten
  10) Imensi n tefsut/Menad
  11) Iṭij/Tenna
  12) Ubdir/BelaidBranis
  13) Medusa/RezkiRabia
  14) Tamurt n Iqbayliyen/Ferhat et Zahia Bel

  Album II 
  1) Ccna n wesfel/Zira
  2) Yyawyyaw/SaidAmsiwel
  3) Neftun/Mohand Ouali
  4) Amusnaw/Youcef Boutaleb
  5) Targit n ccetwa/Timnayin
  6) Anzar/Azal
  7) Bururu/Lycia
  8 )Tallit n wuregh/Issad
  9) Westa/Djamila Amzal
  10) At Wattas/Ali Ideflawen
  11) Iter/Kahina
  12) Wnisa/AmiroucheAmwanes
  13) Awi-d aman/HouriaCheurfa
  14) Agellid n waman/Idir

<p style="text-align:right">  Hocine Moula 

  
 Mazal tettkemmil tddukkla tadelsant “Imnar n Tdukli” n Ait Aissa Mimoun leqdic-is deg usuddes n yisaragen yemxalafen. Dɣa, ass-nni n lǧemɛa, 31 maggu 2019, ɣef 21h00 n yiḍ, deg usɣim n Waggur Azeggaɣ Azzayri (CRA) n Ait Aissa Mimoun, yella-d usarag aneggaru n tddukkla-a deg waggur-agi n remḍan. D timilit n tujjya i gan sin yimejjayen-agi; aduktur Benassil Amar akked uduktur Becheker Mehdi. Wwin-d awal s telqay deg usarag-agi-nsen ɣef usentel-agi agejdan “Aṭṭan n ssker n yal ass”. Am wakken daɣen i d-mmeslayen ɣef wamek i d-yettnekkar lehlak-agi d wamek nezmer ad t-ndawi uqbel ad ifat lḥal. 

 Mass Benassil Amar, i d-yebdan ameslay deg usarag-agi, anida yesnemmer iɛeggalen n tddukkla-agi ɣef usarag-agi ɣef waṭṭan n ssker, imi ɣur-s d timilit n useɛlem d uwelleh ama i wid yuḍnen ama d wid iṣeḥḥan. Iberreḥ-d: “S temliliyin yecban tigi, ara nessiwweḍ ad nessefhem i medden aṭas n temsal yerzan aṭṭanen i yuḍnen medden. Ma d iswi-nsent d awelleh d useɛlem n yimdanen i wakken ad ḥadren iman-nsen ugar”. Syin akkin, mi yebda asarag-ines, yesbadu-d qbel aṭṭan-agi n ssker, yenna-d belli : “Lehlak-agi, qqaren-as aṭṭan uffir, imi ur yesebgan ara ɣer berra leɛyub-is.

  Ssawalen-as daɣen, aṭṭan asusam imi iteddu s ttawil deg tfekka n umdan mebla ma tḥulfaḍ i kra n uqraḥ…”. Am wakken daɣen i d-yefka leḥsabat n yimḍan deg umḍal alaḥsab n tseddut tamaḍlant n tezmert (OMS), i d-yeqqaren belli azal n 442 n yimelyan n yimdanen i yuḍnen lehlak-agi. Gar 11 n yimdanen ad yili yiwen yehlek, dayen ara aɣ-yefken leḥsab n 1/6 n yimdanen n umaḍan helken lehlak-agi n tallit-agi. Syin akkin ikemmel ameslay Mass Becheker Mehdi, anda i d-yeḥder ɣef tewsatin (leṣnaf) n waṭṭan-agi, dɣa yenna-d : “ Llan aṭas leṣnaf n lehlek n ssker, maca nexter ad d-nemmeslay ɣef sin-agi n leṣnaf igejdanen n waṭṭṭan-agi. 

 Ṣṣenf amezwaru d win yettḥazen igerdan akked yilmeẓyen ur newwiḍ ara 40 n yiseggasen. Ma d ṣṣenf wis sin, yettḥaza imeqranen yugaren 40 n yiseggasen”. Am wakken daɣen i d-yemmselay ɣef udawi-nsen, yenna-d: “Ṣṣenf-agi amenzu, yettili-d udawi-ines s usafar n lansulin (Insuline), ma d wis sin-agi, yettili-d udawi-ines s tkaciyin d tɛeqqayin…”. Yella-d diɣ wawal s teɣsef ɣef tmental i t-i d-ixeddmen d wamek yezmer ad t-yeqḍeɛ umdan. Ɣer taggara, fkan-d ayen din n yiwellihen i yimuḍan n waṭṭan-agi s ttawil n ttṣawer. Am wakken diɣ i d-mmeslayen ɣef tewtilin neɣ ayen s wayen yezmer ad yeglu waṭṭan-agi ɣef win ur nettḥadar ara, gar uderɣel, d tmettant n tgeẓal, agzam n kra di tfekka n umdan…atg.

 Mi sulin awal-nsen, yella-d uskasi sɣur wid yellan deg tzeqqa-nni, yezzi wawal deg-s ɣef waṭas n temsal i d-yeqqnen ɣef usentel-a “Aṭṭan n ssker, yerza merra tawacult” i fernen yimsirgen-agi ad yili d azwel n usarag-agi-nsen. Am wakken daɣen i d-yella wawal ɣef wacu i ilaq ad yexdem win ihelken d wayen ur nlaq ara ad t-yexdem. Sḥersen daɣen ɣef usefqed n waṭṭan-agi ɣer medden merra, ur ilaq ara ad t-yugad yiwen, imi d aṭṭan yettudawan. Ɣer taggara, ad nesmekti belli d wagi i d asarag aneggaru i d-thegga tddukkla-agi deg waggur-agi n remḍan. Imi tesuddes-d yakan sin uqbel wagi, yiwen ɣef tussnamdan (psychologie) wayeḍ ɣef tuddsa n tmetti taqbaylit.

  Tella-d tmeɣra n thara i warrac n Wat Wagennun   
 Thegga-d tddukkla tadelsant Imnar n Tdukli n At Ɛissa Mimun akked Waggur azeggaɣ azzayri yiwet n tmeɣra, ddurt iɛeddan, i lmendad n thara n yigerdan. Tɛedda tmeɣra-agi deg tugnatin yelhan imi i asen-yeɛǧeb mliḥ i twaculin n warrac i teɛna temsalt-agi n thara. Ferḥen dayen kan s leqdic am wa. Deg wawal-is, yesnemmer aṭas uselway n tddukkla Imnar n Tdukli, Mass Adaoun Abdelghani, s kra n win i d-yefkan afus n lemɛawna deg leqdic-agi, ama d anemhal n Waggur azeggaɣ azzayri, Mass Ali Kheddam iwumi tuɣal diɣ ass-nni tejmilt, ama d anemhal n uxxam n tmeɣra Le Berbère, Mass Moukhtari neɣ icennayen akked yiɛeggalen n tdukla. Mebla ma yettu tiwaculin n yigerdan. Am wakken daɣen yessarem-asen cfa s lɛejlan. Ad d-nesmekti kan belli tiddukkla Imnar n tdukli mačči d leqdic-is amezwaru.

  G Amazigh/S Yamani 

  
 Lmulud At Caɛban, d amyaru aqbayli. Illul ass 8 meɣres 1913. Yettwanɣa ass n 15 meɣres 1962 s yiffasen n OAS.

 Ass n lexmis 15 meɣres 2018, ad zemmen 56 n yiseggasen ɣef wasmi yettwanɣa uneggal d umaru Mouloud Feraoun. I lmend n usmeki-agi wis 56, ad as-tuɣal tejmilt meqqren deg taddart-is Tizi Hibel deg tɣiwant n Aït Mahmoud deg ladayra n At Douala. D leqdic adelsan anesbaɣur i d-theggi tiddukkla tadelsant yewwin isem-is “Mouloud Feraoun”, ara yebdun ass n 15 deg meɣres-agi sdat-neɣ. Yetturaǧu ad yebdu wahil ɣef 10h00 n ssbeḥ, s kra n temsikniyin n yidlisen-is, n yimagraden n tɣamsa yettwarun fell-as, n tugniwin-ines…atg.Tin ɣur-s, ɣef 11h00 n uzal, ad sersen ɣef uẓekka-as timeqqunin n yijeǧǧigen, yerna ad sterḥmen fell-as s ddqiqa n tsusmi. Am wakken daɣen ara sersen tameqqunt-nniḍen ɣef usebdad n 18 n yimeɣrasen n tegrawla 1954-1962. Syin akin, yetturaǧu ad yili umeslay sɣur uselway n tiddukkla-agi, Mass Nessah Mokrane, akked mmi-s Ali Feraoun, tanemhalt n yidles Massa Goumziane Nabila. Am wakken daɣen ara d-ilint tnagiyin sɣur wid yeddren yid-s deg tegrawla tazzayrit. Ma ɣef 11h30 n uzal, ad d-fken ismawen n yinelmaden i d-yufraren deg temsizzelt n tira ɣef tudert d yimuhal n umaru Mouloud Feraoun, i d-yellan s tlata n tulayin-agi: tamaziɣt, tafransist akked taɛrabt. Seg 15h00 d tasawent, ad yili usarag ɣef tudert d yimuhal n urgaz-agi ameqqran, sɣur uselawy n tiddukkla yewwin isem-is, akked mmi-s Ali Feraoun. Ma d azekka-in n lǧemɛa 16 meɣres 2018, ad d-ilint temliliyin n ddabex uḍar d tajmilt i netta daɣen. Ɣer taggara, tirbuyaɛ irebḥen, ad awint arrazen. Am wakken daɣen yetturaǧu ad ikemmel wahil-agi ass n ssebt-agi sdat-nneɣ, s yiwet n tikli s yiviluyen sɣur tiddukkla n yinaddalen n “Les Cycliste de Tizi Ouzou”, ara yawḍen alamma d aẓekka-s. D leqdic ara d-yettwaheggin sɣur tiddukkla tadelsant Mouloud Feraoun n Tizi Hibel, s lemɛawna n Tenmehla n yidles n lwilaya n Tizi Uzzu.

  A. A 

  
 Iɛawed yeḥya-d leqdic adelsan di tɣiwant n At Ɛissa Mimun, mbeɛd ussan n yimuras n unebdu. Ihi dɣa, tiddukkla tadelsant “Imnar n Tdukli” n tɣiwant-agi, thegga-d i tikkelt-nniḍen tiwwura yellin (portes ouvertes) ɣef tddukkla-a, leqdicat-is akked umezruy-is. Ad d-yili waya, taggara n ddurt-agi sdat-nneɣ (lǧemɛa d ssebt) 12 d 13 cutember 2019, deg uɣerbaz amenzu “Hacemi d warraw-is” n taddart n Tḥanut. Syin akkin, ad tebdu tallit n ujerred ɣer yisikwan (ateliers) ama d wid n tutlayin-a : tamaziɣt, tafransist akked teglizt ama d win terbaɛt n ccna (chorale) neɣ win n usuneɣ (dessin). 

 Leqdic-a, ad d-yili ussan n 20, 21, 27 d 28 deg waggur-a n cutember ideg nella. Ma d beddu n leqraya, yetturaǧu ad yili ussan n 11 d12 tuber 2019. Ɣer taggara, ad d-nesmekti kan belli aseggas iɛeddan, ugar n 60 n yigerdan i yeɣran deg yisikwan n tutlayin-a : tamaziɣt, tafransist akked teglizit. Imi isikwan-a n usuneɣ d terbaɛt n ccna d imaynuten, armi d aseggas-a i ten-id-rnan. 

   A. A. 

  
 Deg yiwen wulɣu n tenmehla n ufraq n lgaz d trisiti (SDC) n lwilaya n Tizi Uzzu, sya ɣer taggara n waggur-agi n cutember ideg nella, ad yili usekcem n usafar n lgaz n temdint ɣer 3 700 n yixxamen deg lwilaya-agi. Ahil-a n usekcem n lgaz n temdint, ad yekk kraḍ n yimalas ara iḥazen n ṭam (8) n yimeḍqan. Akka ihi, ɣef wakken i d-yers deg wahil i tga tenmehla tadigant n Tizi Uzzu (SDC) n ufraq n trisiti akked lgaz n temdint, ad skecmen lgaz i 430 n tnezduɣin deg tɣiwant n Uqbil deg yimalas-agi wis sin n waggur ideg nella, ɣer tama n 663 n yixxamen-nniḍen deg tɣiwant n Uẓeffun akked tin Yibudraren deg yimalas wis kraḍ n waggur-a n cutember. Ayen i d-yeggran seg wahil-a, d 2 813 n tnezduɣin i yetturaǧu ad yili usekcem-ines ɣur-sent deg yimalas aneggaru n waggur n cutember, ɣef wakken i d-tenna tenmehla-a. 2 818 n tnezduɣin-agi, zgant-d deg 7 n yimeḍqan, yecban taɣiwant n At Zmenzer, Aẓeffun, Ɛin Zzawiya, At Xlili, Timizar, Ibudraren akked At Yanni.

  Gh. A. 

  
 Yiwet n tikkelt, yella-d ṭṛad meqqer. Ihi γlin aṭas n lmeyytin. Yiwet n tama d nettat i d-yegran, ittussemma d nutni i irebḥen ṭṛad. Yesteqsa umeqqran-nsen lεeskeṛ-ines ma ṭṭfen-d imeḥbas, nnan-as: ”Neṭṭef-d azal n εecṛa”. Yenna-asen: “Anida-ten?”. Wwin-t γer yimeḥbas-nni, iwala-ten, steqsan-t: “Acu ara asen-nexden ay ameqran?”. Yenna-asen: “Ur rennuγ ara taεkemt-nsen”. Yebda ara yesteqsay deg yimeḥbas yiwen, yiwen: “Acu d lḥirfa-k keččini? Yenna-as: “Ur sεiγ ara lḥirfa”. 
  -Ihi gzemt-as aqerru-s. 
  Yenṭeq γer wayeḍ: “Acu id lḥirfa-k?”. 
  -Ur sεiγ ara lḥirfa. 
  -Rnut-t γer umezwaru. 
  Akken armi i d-yewweḍ γer yiwen deg yimeḥbas.
  -I kečč d acu id lḥirfa-k? 
  -Nekk si zik d axerraz. 
  -Erret-tt di ṭṭerf, ur t-neqqet ara. 
  Steqsan-t lεesker-ines: ‘’Acimi ur t-tenγiḍ ara am wiyaḍ, ahaqel i mi d axerraz?’’. 
  Ameqran n lεesker: ‘’S tidett bu lḥirfa yenfeε a lukan d axerraz’’. Tamsirt-nneγ si tmacahut-agi, d akken ad nẓer belli lḥirfa tenfeε bab-is akken yebγu yili. Yal ccγel inefεen d tamussni. 

<p style="text-align:right">  Yahia Yanes 

  
 «Neɣ ḍelmeɣ», semmus n yiseggasen akken i d-yeḍfer gma-s «Asderfef». Yuɣal-d ihi unaẓur Zedek Mulud s umaynut n 14 n tezlatin ideg i d-yewwi asenqed ɣef wayen iḍerrun di tmurt iseggasen-a ineggura, d uḥulfu-is ɣef kra n tedyanin i d-yellan. 

 Di tezlit tamenzut, yebɣa unaẓur ad d-yesken axnaq i yexneq seg liḥala n tmurt armi yendeh s « A yemma yemma ». Yettmesteqsay deg-s d acu i yuɣen Tamurt-is armi i as-yeḍra wayen i as-yeḍran. Ula deg « Awi-d ukan », yecna ɣef tmurt, maca s tegzi d wamek-nniḍen. 

 Di tezlit tis snat « A wer timlilit », tban-d tezlit qessiḥ cwiṭ, abeɛda di kra n tseddarin, imi ur d-iḍewwer unaẓur ɣef ddunit akken ad d-yini ayen yebɣa ad d-yini. Ahat daɣen d asḥissef n wayen iwala s yisem-is d amedyaz, i t-yeǧǧan yenna-d tid i t-yeqqden. «Zik nettemlili-d ɣer sseḥ, d tinna i aɣ-yesdukkulen. Nettawi-tt-id am leslaḥ, nessergagay iɛdawen. Tura nettemlili-d ɣer ccḍeḥ, a-tt-an din a Muḥ Weḥsen, win i ur tɣaḍ teqbaylit, a wer timlilit !» 

 I d-yenna deg yiwet n tseddart. “Am yimeslab“, nezmer ad d-nini d lemri n Yiqbayliyen, liḥala n tudert-nsen d wamek i d-ggran deg umaḍal anida, seg wakken ttemḥuzan yidelsan, ikukra unaẓur ad qqaren yiẓuran n yidles-nneɣ war ma yuki-as di lawan Uzwaw. Yenna dɣa deg-s:
  «Yiwen yettzuxxu s warraw-is,
  Heddren tarumit.
  Qqaren-as « papa » a lxir-is,
  Baba-s yenker-it.
  Ur yeẓri ara a nnger-is,
  La yetthuddu deg yiman-is,
  ru a taqbaylit ». Tizlit “Ifukk usebrek“, i d-yessuffeɣ yakan ucennay i yimḥemmalen ayyuren iɛeddan, tettmeslay-d ɣef waddad ibeddlen n unaẓur d ssebbat i t-yeǧǧan ad iqeɛɛed iman-is d twacult-is di Fransa. Gar wayen yecna deg-s, ad naf: 
  «Ma tewweḍ a medden s awren,
  A win izemren ad yečč leḥcic. 
  A tuggict mm yiwedcen,
  Fukkent tmucuha ay aqcic.
  Ad nehmel s anda nniḍen,
  Ahat ad aɣ-d-iban uḥric.
  Xas akka ɛyan yifadden,
  Ay akken i aɣ-d-tesbeḥ meɛlic ». 
  

 Tagmat dima deg usentel, imi tt-id-yebder mmi-s n At Xelfun deg tezlit “Winna“. D ameslay deg-s ɣef tedyanin n yir tagmat. Akken i aɣ-t-id-yenna yakan, ad naf deg tezlit tis sḍis tajmilt i yerra i ugrawliw Si Lḥafid i yettɛuzzu aṭas Zedek Mulud. Ma deg tezlit ‘’Ad d-iniɣ’’, yenna abeɛda: « Ad d-iniɣ nekk d Aqvayli, mazal u mazal ». Yecna daɣen bab n “Tidderwect-iw“ ɣef lxiq d ubrid-nni aqdim, ɣef wid i t-iqerben, ideg zemren ad ɛeqlen iman-nsen waṭas n medden, am tezlatin “Ɛzizu“ d “A Tabaḥant-iw“. Ula i warrac imecṭaḥ, iga-asen tikkelt-a amur s tezlit n usuzzen iwumi isemma « I Mimmi ». 

 Ɣer taggara-a, yeɛreḍ ad yessegraw s uẓawan akk iɣerfan Imaziɣen s tezlit “Yennayer“ ideg llan azal n kraḍ n yiɣaniben. Yewwi-d ad d-nezzi ɣer uẓawan imi yella-d ubeddel ɣef wamek yesnum i wid i t-yeṭṭafaren. Llan wid iwalan yelha “usegreɣlen-nni“, llan wid yessarmen lemmer i yeqqim kan deg uɣanib-is.
  M. K. 

  
 Yerna-d ussan-agi iɛeddan yiwen n udlis n tmaziɣt, d ayen ara d-yernun abaɣur i tutlayt-agi n tyemmat. D Mass Ḥmed Nekkar, i d-yuran adlis-agi iwumi isemma s tefransist “Apprendre tamazight maintenant” neɣ s tmaziɣt “Selmed tamaziɣt tura”, i d-yessuffeɣ ɣer tezrigin Tamagit. Yebɣa umeskar, ad yessifsus taɛekkumt n uselmed n tutlayt tamaziɣt i yimdanen ifransawalen (wid yettmeslayen tafransist). I lmend n waya yessexdem tarrayt yufraren i usefhem n wayen akk yeḥwaǧ win yebɣan ad iɣer tamaziɣt, xas iles-is d afransis. Annect-agi, Isbeggen-it-id deg wawal n tazwara n udlis-agi, dɣa yenna-d belli d imdanen ur nettmeslay ara tamaziɣt i d as-d-yessutren, ad yexdem ccɣel-agi. Ma d tuddsa n udlis-agi n uselmed, tedda akken iwata lḥal, yezwer-d umaru-ines s ugemmay amaziɣ, yettwarun s rebɛa n yisekkilen-agi: tifinaɣ, talatinit, taɛrabt, akked wid n tefransist. Syin akkin d isekkilen n ugemmay amaziɣt, yal asekkil s yimedyaten, tin ɣur-s d awalen, akken armi yewweḍ ɣer tefyirt. D adlis ara yiḥwiǧ yal yiwen yebɣan imir-a ad yissin tutlayt tamaziɣt, imi yal taɣawsa iɣef ira ad imeslay fell-as, tella deg udlis-agi yettwarun s snat n tutlayin-agi: tafransist akked tmaziɣt. Yewwi-d awal deg-s umeskar ɣer wawalen n yal ass yeqqnen ɣer tfekka n umdan, ɣer uɣerbaz, ɣer uxxam ama d aqbur neɣ d amaynut, ɣer wakal d twennaḍt…atg. ad naf daɣen daxel ammud n yinzan akked kra n tmucuha i tɣuri. Am wakken daɣen ara naf iluɣma n uktazal neɣ n usnas, i wakken ad yesluɣmu imeɣriyen-is.

 Ma nger tiṭ gar yisebter n udlis-agi, ad naf Mass Ḥmed Nekkar, isemres ilugan n tira n tmaziɣt akked yiferdisen igejdanen iɣef tebna tutlayt tamaziɣt, yecban tamawalt, taseftit, tajerrumt, tirawalt akked tseddast. D adlis n 190 n yisebter, i d-yeffɣen deg tazwara n useggas-agi n 2018, yettnuzu s wazal n 800 DA deg tnedlisin. Ɣer taggara, nezmer ad d-ninni belli d idlisen yecban wagi i teḥwaǧ ass-agi tmaziɣt, i usnerni-ines d uselmed-ines i wid ur tt-nettmeslay ara.

  A. A. 

  
 Tberreḥ-d massa Nadiya Meɛtub, ussan-a imenza n yennayer s usnulfu n yiwet n tddukkla Meɛtub Lwennas Takatut d Usiweḍ. « Deg beddu-a n useggas amaziɣ, s tedfi ara d-berrḥeɣ s usnulfu n Tddukkla Meɛtub Lwennas Takatut d Usiweḍ. Nessaram ad nekki deg usiweḍ n tẓuri n Meɛtub Lwennas, ad neqdec akked kra n wid yenwan akken ad nesbedd asenfar d imekdi i waktay n wid akk igan amezruy n tmurt n yiqbayliyen d Tmazɣa, ad idirent tektiwin-nsent tisellakin ». I d-tenna Massa Meɛtub i tɣamsa. Ugar n uzuzzer d useḥbiber ɣef wayen i d-yeǧǧa Meɛtub Lwennas d taẓuri, ad tesseḥbiber tdukkla-a ula ɣef tkatut n kra n wudmawen n tẓuri d tsekla, tazayrit neɣ tazwawt. Dɣa terna-d deg wulɣu Massa Nadiya Meɛtub: « Asmi yeḍra ubaxix dayen, ḥaca nezmer ‘’ad nesnagi’’, ad neg amek ad neḥrez takatut taḥeqqanit n yimussnawen-nneɣ imeqqranen, am Mulud At Mɛemmer, Kateb Yasin d umeɛzuz-nneɣ Meɛtub Lwennas. Ad nerret azal i wayen i d-yewwi uɣref-nneɣ i talsa, ad nerret tajmilt i wid akk yennuɣen, yettnaɣen daɣ s tebɣest, i wakken ad d-snesren iman-nsen seg yizagluyen isɣananen, inmettiyen, isertanen d yidelsanen ». Seld ihi Tasbeddit Meɛtub Lwennas i d-tesnulfa uletma-s n uɣewwaɣ deg useggas n 1998, ha-t-an d nnuba n taǧǧalt-is i d-yeslalen tidukkla akken ad tekki ula d nettat s wayen iwumi tezmer deg useḥbiber ɣef tkatut n unaẓur-a, i yettwanɣan s leɣḍer ass n 25 yunyu 1998 meqrub axxam-is deg At Dwala.

  M. K. 

  
 Tasebḥit n wass-nni n larebɛa 3 deg yennayer 2017, i d as-tuɣal tejmilt tameqqrant i yitri n ccna akked tezlit taqbaylit, Brahim Izri.

 Ulamma zzemen 13 n yiseggasen ɣef wasmi yemmut, maca At taddart-is, At Leḥsen deg Wat Yanni, mazal-it yedder deg wulawen-nsen. Dɣa xedmen-as tajmilt deg zzawiya n jeddi-s Lḥaǧ Belqasem, ideg xedmen ddqiqa n tsusmi ɣef yiman-is, syin akkin llant-d tnagiwin sɣur waṭas n yinaẓuren d yiwudam n yidles. Am wakken daɣen i d-yella usmekti n umecwar-is d yimuhal-is deg ubrid n ccna d wayen akk i d-yefka i tezlit d yidles n teqbaylit.

  Tudert n Brahim Izri 

 Ilul Brahim Izri deg wass n 12 yennayer 1954, deg zzawiya n jeddi-s Lḥaǧ Belqasem, yellan deg tama n At Leḥsen deg tɣiwant n Wat Yanni. Yebda yetturar s snitra asmi yesɛa sebɛa n yiseggasen deg leɛmer-is, lmeɛna-s deg useggas n 1961. Imir-nni yella ilmed aẓawan deg zzawiya-agi n jeddi-s, anida llan ssexdamen kan abendayer, tijewaqin akked tẓemmarin, ma d tagiṭart ulac win i d as-issnen deg yilmeẓyen n lweqt-nni, dɣa yextar-it jeddi-s i wakken ad yekkat tagiṭart. Yeɣra deg uɣerbaz amenzu, syin deg uɣerbaz alemmas. Asmi yewweḍ ɣer tesnawit n lɛerc n Larebɛa n At Yiraten, yesɛedday aṭas n wakud deg lmusiga wala deg leqraya-s. Yezga yeddukkel d sin n yimeddukkal-agi-ines Nait Abdelaziz akked Aziz Berrahma, yid-sen i yettqeṣir tagiṭart, dɣa xedmen-d agraw n ccna d netta i rran d aqerruy fell-asen, yerna iɛawen-iten aṭas ucennay Idir. Agraw-agi-nsen, semman-as “Igudar”, yesseḥbibiren deg lweqt-nni ɣef yidles amaziɣ akked tutlayt tmaziɣt. D yiwen gar yigrawen n ccna i d-yenulfan deg yiseggasen n 60, llan wiyaḍ daɣen yekkaten ɣef wannect-a, yecban: Isulas, Inaṣliyen, Abranis, Imaziɣen Imula…atg. Ma deg yiseggasen n 70, yunag i tikkelt tamezwarut ɣer tmurt n Fransa, dɣa ifures tagnit dinna, yekkat-asen agiṭar i yicennayen-agi: Idir, Lewnis Ayt Mengellat akked Ferḥat Imaziɣen Imula. Yuɣal icennu, ur yeqqim ara kan d amẓawan neɣ d win yekkaten agiṭar. Dɣa yesselmed dinna timsirin n uẓawan, syin yuɣal isefray dɣa, deg yiseggasen n 80, yekcem s astudyu yessekles tizlit-is tamezwarut. Syin akkin yecna netta d Yidir akked Maxime le Forestier, tizlit-nni “Tizi Uzzu”. Yesɛa daɣen azal meqqren deg tefsut taberkant n yebrir 2001, yefka-asen afus n tallelt d wafud i iwatan i yilmeẓyen, ama s yidrimen-is ama s udawi d wayen-nniḍen.

  Tisfifin-is akked tezlatin-is 

 Deg useggas n 1981, i d-issufeɣ tasfift-is tamezwarut iwumi isemma “Sacrifice pour un enfant”, ideg llant 12 n tezlatin, gar-asen-: Tura d nnuba-m, Ass amcum, D ameddaḥ, Tiqubac…atg. Syin deg useggas n 1983, yerna-d tasfift tis snat iwumi iga isem “L’enfant de la terre”, ideg llan snat n tezlatin-agi: L’enfant de la terre, Tizi Uzzu. Aseggas kan mebɛed yerna-d album wis tlata iwummi yefka azwel “D acu-yi”, ideg llant 11 n tezlatin, gar-asent: Tajmilt i Sliman Ɛazem, Nnig tɣaltin, D yir aḥnunef, Wid iyi-ɛman…atg. Ma d tasfift-is tis rebɛa, yessuffeɣ-itt-id deg useggas n 1986, isemma-s “Ala, ala”. D tasfift ideg llant 10 n tezlatin, gar-asent ad nebder: Ay acewwiq, Ad cnuɣ, Ddxir, Tismin ulac…atg. Syin yeqqim alammi d 1988 i wakken ad yernu album-is wis xemsa, iwumi iga azwel-a “D ifrax i nella”. D tasfift ideg llant 9 n tezlatin, ad nader gar-asent: Semḥet-iyi, Yemma, At Mengellat, Titiche des montagnes…atg. Ma deg useggas n 1995, yesazreg-d CD wis setta iwumi isemma “A lbudala”, ideg ara naf 9 n tezlatin, gar-asen nezmer ad nefk amedya n: Amnet-iyi, I tegmat, Nadi-d lḥeqq, Ccteddu-yi…atg. S wakka, ad t-id naf belli d amedyaz, d amẓawan, d acennay i yecnan 14 n yiseggasen, yesɛa deg umecwar-is n ccna 6 n tesfifin d 83 n tezlatin s snat n tutlayin-agi: Taqbaylit akked tefransist.

  Aṭṭan-is d lmut-is 

 Yebda-t-id waṭṭan deg useggas n 2002, yedder 3 n yiseggasen n umdegger akked waṭṭan-is. Deg wass n 3 yennayer 2005 i t-teḥweṣ lmut tɣeddart, mazal urɛad yessaweḍ 51 n yiseggasen mi i yeǧǧa ddunit, maca yeǧǧa-d isem-is deg-s. Yemmut deg sbiṭer n Paris deg tmurt n Fransa, ma d tamḍelt-is, tella-d deg zzawiya n jeddi-s Lḥaǧ Belqasem deg Wat Leḥsen.Tura akka ɛeddan 13 n yiseggasen ɣef tmettant n yitri n ccna n teqbaylit Brahim Izri, maca mazal-it deg wallaɣ n yimdanen, yezga ɣef yilsawen-nsen i lmend n wayen yexdem d wayen i d-yeǧǧa. Yal tikkelt d anwa i d as-yettaran tajmilt, taddart-is yal aseggas txeddem-as asmekti, Axxam n yidles Mulud Mɛemmri n Tizi Uzzu, yexdem-as tajmilt meqqren deg yiseggasen yezrin, ula d tiddukka tadelsant Tarwa n Gaya n Reǧzwna txeddmen timsizzelt n ccna amaziɣ d tajmilt i netta deg useggas n 2016, ma d tiliẓri Berbere TV, tettmektay-it-id yal aseggas ama s tezlatin-is, ama s tmeɣriwin-is neɣ s umeslay fell-as, ama s tdiwennit-nni yexdem netta d Kamel Tarwiḥt. Yerra-s daɣen tajmilt ucennay Allawa, deg yiwet n tezlit anida i as-yeqqar: (Yella, yella ur temmuteḍ ara…). Gen deg talwit, ulamma tɣabeḍ am yitri deg yigenni, maca mazal-ik teddreḍ deg wulawen.

  Adaoun Abdelghani  

  
 Assn-nni n lexmis, 18 deg waggur-agi n maggu ideg nella, i ffɣen yiɛeggalen n Waggur azeggaɣ azzayri n tama n Ait Aissa Mimoun ɣer wakal n ladayra n Ouagenoune, i wakken ad d-jemɛen idrimen. Idrime swayes ara izmiren ad xedmen ṭṭhara i yigerdan akk inxessen deg tɣiwant-agi. Yal tassbḥit, s unecreḥ d lebɣi n temsetla i tteffɣen d igrawen yiɛeggalen n tuddsa-agi, kra ad d-zzin i tɣiwant-agi-nsen, ma d wiyaḍ ad rzun ɣer snat n tɣiwanin tijiratin; Ouagenoun akked Makouda. Lḥemla-agi, tella-d s uzwel-agi. “Ɛiwnet-aɣ, i wakken ad nizmir ad nɛiwen”. Ma d ajerred n yigerdan inxessen, iwumi bɣan yimawlan-nsen ad asen-d-ḍehren, ilaq fell-asen ad ten-jerrden deg wumuɣ n ṭṭhara, deg uxxam n Waggur azeggaɣ azzayri, yellan deg Aourir. Ajerred-agi, yebda ass-nni n ttlata 15 maggu 2018, ad yekfu ass larebɛa 30 maggu 2018. Ma d ṭṭhara n yigerdan-agi, ad d-tili ass n 27 deg waggur n Remḍan, ara d-yilin ass letnayen 11 yunyu 2018. 

   Adaoun Abdelghani 

  
 Deg taggara n useggas-a 2020 ara d-yeffeɣ usaru L’opium et le bâton s teqbaylit s uzwel Asebsi d Uɛekkaz. Yerra-t ɣer teqbaylit Samir Ait Belkacem s lmendad n Useqqamu Unnig n Timmuzɣa. Limmer mačči d kra n wuguren i d-mmugren deg umahil-a, tili yettuɛeggen ad d-yeffeɣ deg yiseggasen iɛeddan imi iswi n usizleg-is (adaptation) ɣer teqbaylit, d tajmilt n umulli wis 100 i win yuran adlis ‘’L’opium et le bâton’’ i yuɣalen, syin akkin, d asaru i d-yesuffeɣ Ahmed Rachedi. Wagi d amnadi, amussnaw,  amaru Mulud Mɛemmeri. ‘’Armi d tura i d-yewweḍ wass-is. Ha-t-an ihi ad d-yeffeɣ usaru-agi Asebsi d Uɛekkaz s wudem unṣib ass n, 18 deg duǧember 2020. Ass n usmekti n tlallit n Mulud Mɛemmeri i ilulen ass n, 18 deg duǧember 1917 deg Wat Yanni, lwilaya n Tizi Uzzu’’. 

 I aɣ-d-yenna Samir Ait Belkacem i yettwassnen nezzeh s leqdicat-is deg unnar  n ssinima, ladɣa s yisura LI MUČČU, KIKI, IFERFUCEN, PUČČI, ČREK, ƐLI D WAƐLI, d wiyaḍ i d-yerra ɣer teqbaylit. Ayen iwumi yeswakkeṛ tikkelt-a, yemgarad ɣef wayen iɛeddan imi ɣef wakken i t-id-ibeggen, ur ilaq ara ad d-yili ustehzi deg lecɣal yeqqnen ɣer umussnaw yecban Mulud Mɛemmeri. ‘’Armi ttekleɣ ɣef yiman-iw akked uswir-iw deg uḥric n usizleg i kkreɣ ɣer usenfar yecban wagi. Ayen yesɛan azal, ilaq-as wazal’’. I d-yenna ɣef usaru-agi. Akka dɣa, asmi ara walin yimdanen asaru Asebsi d Uɛekkaz s teqbaylit, ad as-inin yakk d tagi i d talɣa-s tamezwarut. Meḥsub, am wakken yettwaxdem s teqbaylit, syin rran-t ɣer taɛrabt. 

 Rnu ɣef wanect-a, tugniwin i yellan deg-s akka tura, ifent tid-nni n usaru-nni s taɛrabt imi ha-tent-in s HD. Ayen yugaren-aya, imi mačči d tasuqqilt i yexdem Samir Ait Belkacem i usaru-a. Ur d-yerri ara adiwenni-nni n taɛrabt ɣer teqbaylit. Netta yexdem amsasa (adaptation) u yexdem-it-id srid seg teɣbalut, seg udlis yura Mulud Mɛemmeri ‘’L’opium et le bâton’’. ‘’Xas ulamma ɛerḍeɣ akken ur ttebɛadeɣ ara mliḥ ɣef udiwenni-nni n taɛrabt, xersum deg unamek . Acu kan, nniɣ-t-id s unamek n teqbaylit ; s teqbaylit n yal ass n lweqt-nni’’. I aɣ-d-yesefhem bab n usenfar. Ayen yelhan, yelha akken i as-yenna winna. Ula d acennay Ait Menguellet mi i t-iwala deg ustidyu n Samir Ait Belkacem, yenna : ‘’Mačči d awali i walaɣ asaru-agi, meɛna ddreɣ-t’’. Amek ur t-yettidir ara, netta yecnan ‘’Tiɣri nesla mi nteṭṭeḍ, tezwar kul tayeḍ, ɣurwat ad as-tebrum ass-a’’. neɣ mi yenna :

  <em>‘’D leqrun mačči d kra </em> 

  <em>I tt-</em>  <em>ε</em>  <em>ussen amer ad texsi</em> 

  <em>Alarmi i a</em>  <em>γ</em>  <em>-d-tewweḍ ass-a</em> 

  <em>Tirgit gar-ane</em>  <em>γ</em>  <em> i d-te</em>  <em>γ</em>  <em>li</em> 

  <em>Kul wa d as</em>  <em>γ</em>  <em>er i as-d-yerna</em> 

  <em>I</em>  <em>ε</em>  <em>awen-itt yis-s ad d-teflali</em> 

  <em>Is</em>  <em>γ</em>  <em>aren-nni, ad d-gen taffa</em> 

  <em>Ajajiḥ deg yigenni ad yali’’ </em> 

 D tanagit ɣef umahil zeddigen i yettwaxedmen seg wul akked tmussni
lqayen deg uḥric-agi n ssinima s umata, s usizleg s wuzzig. 

  Hocine
Moula     

  
 Malika Ben Aḥsen, d yiwet n tlemẓit taqbaylit, i d-yekkren deg temnaḍt n Wehran, i yettidiren dinna. Ɣur-s yiwen n uṣenfar i tettheggi ɣef tutlayt n tmaziɣt. Imi nettat d tanelmadt i d-yekfan tizrawin n Master deg ugezdu n teglizit deg useggas n 2014. Tesɛedda timsizzelt akken ad tɛeddi ɣer uswir n Doctorat, dɣa din i tefren ad d-yili usentel n tezrawt-is ɣef tmaziɣt, tutlayt-is n tyemmat. D tazrawt iwumi tefka asentel “Arabophones’ attitudes towards the teaching of tamazight the case of Oran”. 

 Tebda leqdic-is akka tura qrib kraḍ n yiseggasen. Tettkemmil s unadi di temkerḍiyin ideg tezmer ad taf idlisen ara tt-yallen deg uṣenfar-is, txeddem tirza yal tikkelt ara tili tegnit ɣef tutlayt n tmaziɣt s umata s tmagit d yidles d tmeslayt, ama d timliliyin neɣ isaragen i d-yettilin deg Wehran. Yal tikkelt tḥedder, tleqqeḍ-d isallen sya u sya. Mi tesɛa akud, trezzu ula ɣer tmurt n Leqbayel, tetteg anadi-ines s lebɣi meqqren, akken ad t-tekfu deg lawan. 

 Imi yekcem uselmed n tmaziɣt ɣer uɣerbaz deg Wehran, tufa-tt daɣen d tagnit-nniḍen, anda tḥedder i temsirin daxel n tneɣriyin n tmaziɣt, mbeɛd mi d-tewwi ttesriḥ seg tenmehla n usedwel. Tettwali tarrayin swayes xeddmen yiselmaden, testeqsay-iten. Ɣer taggara, txeddem ineqqisen d tesleḍt, tettaṭṭaf tugniwin i yinelmaden akken ad tent-tseddu deg tezrawt-is. Nesteqsa-tt ɣef wayɣer i tefren tutlayt n tmaziɣt deg tezrawt-is, d wamek i tt-id-tusa tikti-a akked yiswi-ines seg usenfar-a. Tenna-aɣ-d: “Bdiɣ xeddmeɣ kra n leqdicat ɣef tmaziɣt i yiman-iw kan seg useggas n 2014, mi lliɣ qqareɣ Master. Bɣiɣ dima ad geɣ kra ɣef tutlayt-iw n tyemmat, maca ur ẓriɣ ara ɣef wacu swaswa. 

 Almi d yiwet n tikkelt taselmadt-iw di tesdawit n tsekla tafriqt, tenna-aɣ-d ameslay i mazal deg wallaɣ-iw ar ass-a ; tenna-d ma ur texdimem ara kunwi ɣef tutlayin-nwen, d iberraniyen ara igen leqdic fell-asent. Dɣa imir ɣetseɣ ad ddmeɣ amedya n Wehran ɣef walmud-inu. Asentel n taggara n tezrawt n Master yella-d ɣef « L’alternance codique des Kabyles d’Oran », yeɛni Leqbayel yettmslayen taqbaylit, maca sexlaḍen imeslayen n taɛrabt s waṭas. Mi rebḥeɣ timsizzelt n doctorat, abrid ɣef uṣenfar yella yakan yenǧer.

  Seld mi tuɣal tmaziɣt d tunṣibt u llan-d yidgan n uselmed deg uɣerbaz di Wehran, furseɣ tagnit, giɣ asentel « Les attitudes des arabphones envers l’enseignement de tamaziɣt à Oran », iswi n waya, d addud sɛan yimseɛraben di tikli n uselmed n tmaziɣt ɣer sdat, tikwal d win yelhan, tikwal-nniḍen yettxuṣṣ. Akken teẓram, adduden-a, sɛan tixuṭert meqqren deg wayen akk yerzan aselmed n yal tutlayt akken tebɣu tili. Ayɣer ala, tamuɣli-a n wid ur nettmeslay ara tamaziɣt ad d-tili seg tama tufrart (positive), u d wa i d asirem n yal aqbayli yettidiren deg temnaḍt timseɛrebt.

 Daɣen, d ameslay ɣef tebɣest d lǧehd i xeddmen yiselmaden-a akken ad tt-ssiwḍen, ad tt-sḥemmlen i yimseɛraben ɣas akken ttmagaren uguren deg waṭas n tikkal. Ma ɣef wacuɣer ferneɣ tutlayt n tmaziɣt, d leḥmala tameqqrant n tutlayt-iw i yi-izedɣen seg temẓi-w”.

<p style="text-align:right">  Khaled Achoui 

  
 Deg tdiwennit-agi, newwi-d awal ɣef wungal aneggaru akked yisenfaren i d-tettheggi temyarut Cabha Ben Gana.

  Aɣmis n yimaziɣen: Di tazwara, ma tzemreḍ ad tesissneḍ iman-im i wid ur akem-nessin ara yakkan? 
  Cabḥa Ben Gana: D tasdawant deg ugezdu n tutlayt amaziɣ di tesdawit n Mulud Mɛemmeri n Tizi Uzzu, deg uswir n Master 2 di tuzzagt n tesnalsit. Kkreɣ-d di taddart n Kuku i d-yezgan di tɣiwant n At Yeḥya di Micli. D tamarut n yiwet n tullist i wumi semmaɣ “Amsebrid”, tura akka rniɣ adlis-iw wis sin i yellan d ungal.

  Amek armi i d-tufa Cabḥa Ben Gana timeɣrit, tasdawant, iman-s d taneggalt? 
  Di tazwara, ttaruɣ isefra, d iḍrisen imecṭaḥ, d teqsiḍen ur ttɛedday ara nnig n tlata (3) n yisebtar. Armi d asmi kecmeɣ ɣer tesdawit, uriɣ tullisin, ssufɣeɣ-d yiwet deg Ueseqqamu unnig n uimuzɣa (HCA) deg useggas n 2015. Syin akkin, dehmeɣ annar-agi n tsekla s wungal-agi amsebrid, i yuriɣ gar 2010 d 2012.

  D anwa i d acuddu amezwaru i akem-yurzen qbel ɣer tsekla, tira n wungal akked tira n tmedyazt? 
  Acuddu amenzu gar-i d tsekla tamaziɣt, yella–d ɣer tmedyazt d tizlit taqbaylit : Am Meɛtub, Zeddak Mulud, Lewnis At Mangellat, Newara…atg. Ma yella ɣer wungal s tɣuri-inu n yidlisen d wungalen yettwarun ama s tefransist ama s teqbaylit, kkreɣ-d gar wungalen.

  D yiwet daɣen gar tneggalin timezwura s teqbaylit, d acu i d aḥulfu-inem ɣef waya? 
  Di yiwet n tama, ferḥeɣ imi lliɣ gar tneggalin timenza s tutlayt n teqbaylit, di tama-nniḍen d tamsit ( responsabilité), ssarameɣ ayen uriɣ d ayen ara yefken tabɣest i tiyaḍ akken ad d-run s teqbaylit.

  Amsebrid, d taqsiḍt ɣezzifen i icudden gar Usirem d Tlelli deg wungal-a, segzu-aɣ-tt-id di kra n tefyar? 
  Assaɣ yellan gar Usirem d Tlelli, ur yeqqim ara kan d assaɣ-nni yellan gar sin yemḥemmalen, tayri-nsen d tayri yebnan ɣef tdukli. Taqsiḍt mačči ɣef yiwen n uwudam i tebna, mačči yiwet n teqsḍt i yettezzin, maca εerḍeɣ ad tent-cuddeɣ ad tent-sddukleɣ di yiwet n teqsiḍt ɣezzifen. Ɛeddeɣ-d si tmetti taqburt ar tmetti ideg nettidir tura; si taqsiḍt n Muḥend Arezqi d gma-s Ɛmer ɣer teqsiḍt n sin yilmeẓyen :Asirem d Tlelli. Meslayeɣ-d ɣef kra n tlufa i nettidir tura, ama ɣef tmuɣli n tmetti ɣer tmeṭṭut tilellit , d tmuɣli n tmeṭṭut ɣer tlelli…atg.

  Cabḥa Ben Gana d tameɣnast n tmaziɣt, d tameɣnast diɣ n yizerfan n tmeṭṭut, amek armi? 
  Tameɣnast n tmaziɣt, ahat si tutlayt i yi-ttwaksen mi mezziyeɣ. Deg uxxam, nettmeslay s teqbaylit, mi wwḍeɣ ɣer uɣerbaz, ufiɣ d tulayt-nniḍen, tutlayt-iw tuɣal di rrif, ur tesɛi ara amekkan deg wahil aɣurbiz. Ma yella d tameɣnast n yizarfan n tmeṭṭut, sleḥqeɣ-d tallit-nni ideg i tettwarez tmeṭṭut s yisem n wansayen, ulac tirga, ulac iswan, lebɣi-ines yettwamḍal deg yiman-is ; ad t-temḍel uqbel ad t-remlen. 

  D acu n umynut i d-yewwi umsebrid i tsekla tamaziɣt, ladɣa ungal amaziɣ amiran? 
  Mačči d nekk ara d yinin annect-agi, asteqsi-agi ad d-rren fell-as yimeɣriyen, d wid yellan deg uḥric amazɣan n tsekla d wid isenqaden tasekla. 

  Ahat d arraz-nni n wungal n tmeṭṭut Yamina Micakra i d akem-isbeɣsen i wakken ad t-id-sazregeḍ neɣ ad tebduḍ ungal-nniḍen? 
  Ungal-agi, ttekiɣ yis-s deg temsizzelt Yamina Micakra, imi yuɣ lḥal serseɣ-t ɣer tezrigin Imru. Ulamma yettwafren-d gar tlata-nni imenza s tutlayt n tamaziɣt, maca lliɣ serseɣ-t yakan i wakken ad d-yeffeɣ. Tabɣest, fkan-iyi-tt-id yiselmaden-iw, d yimeddukkel-iw akked leḥmmala-w i tira.

  Yadra ma yella-d usenqed-ines sɣur at tmussni uqbel ad d-yeffeɣ, neɣ akken kan xeddmen wiyaḍ imi d tamaziɣt wicqa? 
  Uqbel ad d-yeffeɣ, fkiɣ-t i wid i t-yeɣran, am Mass Saɛid Cemmax, dɣa d netta i yi-xedmen tazwert, d kra-nniḍen yellan deg uḥric-agi n tsekla. 

  D acu yettraǧun sya ɣer sdat Cabḥa Ben Gana d wungal-is? 
 Ttraǧuɣ timuɣliwin n yimeɣriyen, d usenqed n wungal-agi, imi d annect-a ahat ara i yi-ǧǧen i wakken ad d-fkeɣ ugar deg ungal i d-iteddun. Ma d nekk, ttraǧun-iyi aṭas n leqdicat, isaragen, izenza s ubuddu, tidwilin…atg.

  Sya d afella, ad tezwireḍ deg wungal wis sin neɣ deg wammud n tmedyazt i tettheggiḍ? 
  Ar tura, mazal ur i yi-d-iban ara, acu kan, ttheggiɣ ungal-nniḍen d yiwen wammud n tmedyazt.

  Awal n taggara… 
  Tamezwarut, ssarameɣ ad ilin s tuget wid yeqqaren s tmaziɣt, imi tasekla ur teḥwaǧ ara kan wid yettarun, teḥwaǧ ula d wid yeqqaren. Tin ɣur-s, ad ak-inniɣ tanemmirt i kečč, tanemmirt i kra n win i yi-d-yefkan afus n tallelt, d tebɣest segmi bdiɣ tira almi d ass n tlalit n wungal-agi Amsebrid.

<p style="text-align:right">  Yesteqsa-tt Adaoun Abdelghani 

  
 Teḍra-d yiwet n tirza n yiɛeggalen n Useqqamu unnig n timmuzɣa, ass-nni n ssebt 08 cutember 2018, ɣer temnaḍt n Tgemmunt Ɛezzuz (taɣiwant n Ayt Meḥmud, 20 n yikilumitren deg unẓul-asamer n Tizi Uzzu), akken ad ssfeqden imuhal n useḍru n usebdad n ugellid amaziɣ Massensen deg usikew (atelier) i d-yelhan yis-s. D amaray amatu n Useqqamu unnig n timmuzɣa, Mass Si El Hachemi Assad, i yellan ɣef uqerru n tmagla-a (délégation) n tuddssa (HCA) ɣer yid-s umesɣiwan (aselway n tɣiwant) n Lezzayer talemmast, Mass Abdelhakim Bettache, ɣer yidis n Mohamed El Hadi Hireche akked uselway n tesqamut n « Temsizwert taɣelnawt n useḍru n usebdad n Masensen », i d-yelḥan s leqdic-agi. Deg yiwen n yinaw (discours) wezzilen i tɣamsa, yerra Mass Assad tajmilt i wid akk yettekkan deg userbeḥ n tekti-a, am wakken i d-yenna : « Leqdic-agi, ad yettwanqec i lebda deg umezruy-nneɣ d win n temnaḍt-a n At Dwala, i d-yefkan aṭas i timmuzɣa ». Asbedad-a, ad yesɛu 3 n lmitrat deg teɣzi, yerna ad d-yesqam s 24 n yimelyunen n yidinaren. Yetturaǧu, ad yettwasbed deg tazwara n useggas i d-itteddun, deg umraḥ n Tafura, deg tɣiwant n Lezzayer talemmast, ɣef wakken i t-id-yenna uselway n tɣiwant n Lezzayer tamaneɣt, Mass Abdelhakim Bettache. Takti n usseḍru n usebdad n ugellid anumidi Masnsen, tella-d deg taggara n usarag-nni agraɣlan i d-yettwassuddsen ɣef ugellid-a deg temdint n Lexrub, deg lwilaya n Qsenṭina, deg useggas n 2014, ɣef wakken i t-id-yenna Mass Assad: “Asebdad-agi, seg yidis azamulan, yesɛa azal meqqren, imi ad yettekki deg useɣref (vulgarisation) n umezruy azzayri”. Ad d-nesmekti, belli timsizwert-agi taɣelnawt i useḍru n usebdad-agi, tebda deg useggas n 2015, anda i tefka teseqqamut n ufran tagnit i yinaẓuren yettenǧaren aẓru, i wakken ad ttekkint deg usenfar-a. Snat n tikkal i tfuk temsizwert-a war agemmuḍ iqqenɛen taseqqamut i d-yelhan yis-s. Sakin, deg tikkelt tis tlata, fernen asikew n “Ingel” i unǧer n uẓru, ɣef wakken i t-id-yenna Mohamed El Hadi Hireche, aselway n teseqqamut n temsizwert-a. Ɣer taggara, iger-d Mass Assad tiɣri, i lmend n waya, i yimasayen (responsables) n temdinin n Ɛennaba, Suq Ahṛas d Ɛin Timucent akken ad ḍefrent amedya n tɣiwant n Lezzayer talemmast, yerna ad ssersent isebdaden d tajmilt i wudmawen-a imezruyanen i uttekki deg usisen d tmussni n umezruy-nneɣ.

  Adaoun Abdelghani 

  
 Ttawilat akk, ttwaheggan akken ilaq i lmend n tuɣalin ɣer wammasen yerzan asileɣ d uselmed asadar (professionnelle), ara d-yilin deg wass wis 23 cutamber i d-iteddun, i d-iwekked uneɣlaf n usileɣ asadar, Mohamed Mebarki, deg yiwet n tdiwennit i Tnegga n yisallen n Lezzayer (APS). Dɣa deg lwilaya n Tizi Uzzu, i lmend n tuɣalin-agi ɣer yisɣuren n useḥfeḍ n lḥurfat, ttwajerden wugar n 300 n yimunan imaynuten, ara ixedmen asileɣ ɣef teɣzi n useggas deg yisɣuren n usileɣ asadar i yellan deg lwilaya n Tizi Uzzu. Si tama-s, iger-d tiɣri unemhal n usileɣ akked uselmed asadar, Rachid Louhi, i yilmeẓyen i wakken ad qesden tuddsa-agi, ara asen-ineǧren abrid n uxeddim. Ugar n 76 n tuzzagin (spécialités) ideg zemren ad fernen yilmeẓyen i ijerden iman-nsen deg wunuɣen n usileɣ i useggas-agi amaynut 2018-2019. Ajerred yebdan seg wass-nni n 15 yulyu ad yessali ass n ssebt 15 deg cutember-agi ideg nella. Ma ɣef umaynut n tuɣalin-agi, yenna-d Mass Rachid Louhi : « Nesnulfa-d 9 n tuzzagin timaynutin ara yettwaslemden seg wass amenzu n tuɣalin-agi n useggas-agi 2018-2019 ». Am wakken daɣen ara llin tiwwura-nsen kra n yisɣuren-nniḍen deg wussan-agi i d-iteddun, gar-asen : Sin-nni n wammasen imaynuten, yiwen deg Azeffoun wayeḍ deg Oued Falli, ɣer tama n tlata n tnawalin n 100 n yimukan i wammasen-agi : win n Sidi Naamane, win n Beni Yenni akked win Tizi Gheniff. Ussan n ufran n yiḥafaḍen-agi, ad ilin ass n 16, 17 akked 18 cutember 2018, ma d ass unṣib n unekcum, ad yili ass n lḥed 23 cutember i d-iteddun.

  G. A. 

  
 Am wakken neẓra, tamurt n leqbayel s umata, neɣ tamnaḍt n Wagennun s wuzig, teṭṭef deg urmud-agi n uzemmur, imi tettwassen aṭas s yiḥerqan d tferkiwin yeččuren d ṭṭjur n uzemmur, imi, daɣen, tuget n wakal n tama-a d azemmur i t-iɛemren.

 Dɣa seg wass-nni n ssebt, 28 deg waggur n tuber, i d amenzu n Leḥlal deg leḥsab n tfellaḥt ɣer yimaziɣen, i ffɣen yimezdaɣ n tudrin n temnaḍt-agi, ad jemɛen azemmur-nsen. Ɣef wakken i d-qqaren yimɣaren n tama-agi, ur beddun ara medden lqeḍ n uzemmur alamma d amenzu n Leḥlal, yerna ad rǧun ass n ttlala neɣ lexmis deg ddurt tamenzut n waggur n unbir i wakken ad jemɛen iɛeqqayen imenza. Imi ɣef leḥsab-nsen mi ara bdun deg sin wussan-agi, tettili lɣella s waṭas, yerna ula d tissirt n uzemmur, ur tettciddi ara deg wussan-nniḍen n ddurt, ilaq d ttlata neɣ d lexmis. Dɣa deg temnaḍt n Wagennun, mazal ar tura ṭṭfen deg leɛwayed-agi i icudden ɣer uzemmur. Dɣa tikkelt-agi, newwi-d awal ɣef yiwet n tessirt gar tisyar timezwura deg temnaḍt-agi n Wagennun. Lemɛineṣra-agi n uzemmur yellan deg taddart n Tḥanut, yettwassnen s yisem n Tissirt n Lḥaǧ Saɛid, i yeẓẓden i waṭas n tudrin i d as-id-yezzin, gar-asent : Tizi, Imqecren, Iɣil Buccen, Iḥdiqawen, Ibussaden, Aqawej, Ixelwiyen, Tiqubɛin, Amalu…atg. Tura ad d-nefk kra n yissalen fell-as, si tama n umezruy, seg wasmi i telli i tikkelt tamezwarut deg 1 n yennayer n useggas n 1971, ur teḥbis ara ar tura. Syin akkin uɣen-as amkan anida llan waman n uɣbalu (l’eau de source).Yuɣ-itt-id Lḥaǧ Saɛid Melyani netta d uḍeggal-is, seg temnaḍt n At Dwala, deg useggas n 1970, syin akkin deg useggas n 1971 i tebda teẓẓad azemmur i tikkelt tamezwarut. Tura akka, ɣur-s 46 deg leɛmer-is. Yerna ulamma imawlan-is imezwura yeǧǧa-ten lweqt, dɣa Lḥaǧ Saɛid Melyani yesɛa tura 93 n yiseggasen deg leɛmer-is, ma d aḍeggal-s Kaben yemmut ad t-yerḥem Rebbi, maca arraw-nsen, ur ǧǧin ara agerruj-agi ad iruḥ gar yifassen-nsen, dɣa akken qqaren wat zik : « yessers uḥeddad afḍis, yerfed-it mmi-s ». Tura ad nuɣal ɣer leḥsabat n wayenn i icudden s azemmur akked zzit. Deg useggas mi ara yili uzemmur s waṭas, xeddmen s snat n trebbuyaɛ n yixeddamen : yiwet txeddem deg uzal, tayeḍ deg yiḍ. Xeddment gar 60 alamma d 70 n wussan, yal tarbaɛt txeddem 12 n lebrayes, yal lebris yettawi 3 n yiqenṭaren n uzemmur. Annect-a, yebɣa ad d-yinni belli ẓẓaden 24 n lebrayes neɣ 72 n yiqenṭaren n uzemmur deg 24 n ssaɛa. S umata, ẓẓaden gar 1400 alamma d 1600 n lebrayes neɣ gar 4000 alamma d 5000 n yiqenṭaren n uzemmur deg useggas. Ma yella ixuṣ uzemmur, xeddmen kan yiwet n terbɛt, azal n 30 neɣ 35 n wussan, annect-a, yebɣa ad d-yinni belli ẓẓaden 12 n lebrayes neɣ 36 n yiqenṭaren n uzemmur deg 24 n ssaɛa. S umata, ẓẓaden gar 1400 alamma d 1600 n lebrayes neɣ gar 2000 alamma d 2500 n yiqenṭaren n uzemmur deg useggas. S umata, tisirt-agi, tbeddu axeddim deg taggara n waggur-agi n duǧamber, maca aseggas-agi deg tlemmast-is, akka tura bdan s yiwet n terbaɛt, imi ur yettuqet ara uzemmur tasiɛt-a, yetturaǧu ad faken deg taggara n waggur n furar 2018. Ma d aqenṭar n uzemmur ɣef wakken i d-yenna Melyani Lwennas, yettwassnen s yisen n Akli, mmi-s n Lḥaǧ Saɛid, belli yettemxalaf uzemmur : yella win i d-yettakken 10 litrat i uqenṭar yella win i d-yefkan ilindi ugar n 20 litrat i uqerṭar, leḥsab n 60 ar 70 litrat i lebris. Deg wayen yerzan ssummat yenna-d belli « aqenṭar n uzemmur aseggas-a, yewweḍ ɣer 650DA ma d lebris ad yaweḍ ɣer 1900DA neɣ 2000DA ». Yetturaǧu netta belli litra n zzit ad teqqim s 800DA, ur trennu ara imi tella lɣella n uzemmur. Dɣa ɣer taggara ha-t-an wacu i d-aɣ-d-yenna, Melyani Lwennas yiwen gar yimawlan n tssirt-a n uzemmur : « Nessaram ilmeẓyen-nneɣ ad ṭṭfen deg ugerruj-agi n uzemmur i d aɣ-d-ǧǧan lejdud-nneɣ, u d lwaǧeb fell-aɣ nekkni s yimawlan, ad nessiḥmil arraw-nneɣ lxedma n wakal akked tfellaḥt n uzemmur, imi nettwassen yis-s mliḥ, yerna aṭas n twaculin i tɛawen zzit n uzemmur deg tudert-nsen ».

  Adaoun Ghani. 

  
  Isufar 

 – 500 g n yiferrawen n uẓegḍuf

 – 1 n tebsel

 – 1 n tbaṭaṭat

 – 1 n tfenzet n ticcert

 – 2 n tɣenjawin n lmakla n zzit uzemmur

 – Lmelḥ d ifelfel aberkan

  Aheggi 

 Deg tazwara, seḥmut taɣenjawt n zzit n uzemmur. Sqecret lebsel d ticcert. Qqlut lebsel-nni, syin, rnut-as ticcert. Terrem ɣer daxel-is iferrawen n uẓekḍuf, reggim-ten i wakken ad qqlun azal n 5’ alamma ffsin. Gezmet tura lbaṭaṭa d iḥricen imecṭaḥ, tesewwem-tt daxel n waman imelḥanen. Mi tewwa, rnut-t ɣer yiferrawen n uẓegḍuf. Mi ara as-ternum ciṭ n useqqi n uyaziḍ, ẓdem kullec. S tezmert-nwen. 

  Daya 

  
 Ass n 20 yebrir 2019 i d amulli wis 39 n Tefsut n ttmanyin, wis 18 n Tefsut Taberkant. D azemz i aɣ-d-yesmektayen ilemẓiyen-nni ileqqaqen i yeɣlin s rrsas n udabu azzayri imi kkren ad sutren tilelli, tugdut d ulmad n tutlayt-nsen deg uɣerbaz. Kra n yimalasen dɣa send ttiɛad-a n usfuggel d usmekti, aṭas n tamiwin d tddukkliwin i d-yegren tiɣri i tikli di Bgayet, Tizi Uzzu d Tubiret, abeɛda Amussu n ufraniman n Tmurt n Yiqbayliyen. Maca daɣen, seld aberriḥ-nni mucaɛen n « Xawa-xawa », i d-yeffɣen di tnekkra-a taɣerfant n ugdud azzayri, yella inuḥ usirem ɣur waṭas n yimdanen d kra n yimeɣnasen akken zun ad d-ilint tekliwin-a n usmekti ula deg temnaḍin-nniḍen n Lezzayer. I wakken xersum ad d-tbin ugar tegmat-a i ttawin ddeqs deg yimawen-nsen. 

 D acu kan, ayen i aɣ-d-yesken wass n sed 20 yebrir 2019, icuba kan wayen nwala deg yiseggasen iɛeddan, ulamma d amussu n MAK i yeṭṭfen tasga tameqqrant. Meḥsub, ulac akk win i d-yerran i tiɣri n « xawa-xawa » seg twilayin-nniḍen n Lezzayer ideg ur ssawalen taqbaylit. Ɣef waya dɣa, ddeqs n yimura, ineɣmasen d yimeɣnasen, i d-yuran deg yiẓeḍwan inmettiyen, mesteqsan ɣef wamek teffeɣ taggara taluft-a. Ad d-nesmekti d akken llant-d tekliwin di kraḍ n twilayin n tmurt n Yizwawen, ɣas ulamma yella wanida tewɛer tikli neɣ ur wwiḍen yimeɣnasen s amkan di lawan. 

 Ula d acennay amḥaddi Zedek Mulud, yuɣal-d beddemma si Fransa akken ad yelḥu d ugdud ɣef yiman n yimeɣrasen n Tefsut n ttmanyin d Tefsut taberkant. Daɣen, i uselɣu, gar wudmawen i yekkin deg tikli, yella uselway aqbur n Ugraw i yidles d tugdut (RCD) Mass Saɛid Seɛdi akked yisegbaren iqdimen n Umussu Adelsan Amaziɣ (MCB). Ma yella d akabar n FFS ur d-iban, amzun akken ur t-teɛni taluft. Ɣas ahat llan deg-s yimeɣnasen, maca tasertit n ukabar tḥettem-d abrid-nniḍen taggara-a. Seld agemmuḍ-nniḍen ideg ala Iqbayliyen i d-yesmektayen tifsutin-a n tnekkra, aṭas i yettmesteqsayen dɣa ma yella ad nessawal i Tefsut n ttmanyin «Tefsut n Yimaziɣen» neɣ «Tefsut n Yiqbayliyen»?

  M. K. 

  
 Am yal aseggas, yesmekta-d umaḍal 3 deg duǧember-a ass agraɣlan n yimeɛḍar. D tagnit dɣa akken ad ttnernayen yizerfan n tecriḥt-a n tmetti, ad ttafen yettishil uzday-nsen inmetti. Deg tmurt n Lezzayer, mačči deg liḥala igerrzen i yettidir umeɛḍur s umata, seg wakken d adday ayendin uẓayer i asen-yefka uwanek. 

 D ameslay, tazwara ɣef uɣrud (pension) amayyur i d-ttawin, i yeqqimen deg 4000 n yidinaren seg wacḥal tura d aseggas, ulamma tbeddel teɣlayt n tudert, bedlent tegnatin daɣen. Seg tama n unabaḍ, ad d-yeffeɣ kra n wawal i kra n wussan zun a-t-an lqidar n uɣrud-a ad yernu, sakkin ad tettwattu taluft. 

 Am wawal n Massa Muniya Meslem, taneɣlaft n temsetlelt, deg umaṭṭaf aɣelnaw aseggas n 2014. Ass-nni tenna-d: « Aɣrud n umeɛḍur, ad iɛeddi seg 4000 ɣer 8000 n yidinaren ». Kraḍ n yiseggasen, zrin seg yimir-nni, mazal yeṭṭef uwanek deg ustehzi-ines ɣef yimdanen-a at asrayen uzzigen. Ula d takerḍa tamaynut n umeɛḍur, tella tetturaǧu i lmend n waya deg 2016, maca ṭṭsen waman d isɣaren. 

 Seg tama-nniḍen, ttmagaren-d yimdanen-a ugur d ameqqran iɣef ulac aṭas n umeslay: wa d ugur n unekcum (accessibilité). D ayen i yeǧǧan addad-nsen a-t-an deg yir liḥala deg tmurt-nsen. Ulamma aṭas-aya segmi i d-ffɣen yisuḍaf i yettḥettimen ɣef wid ibennun ad gen ttawil n uɛeddi i umeɛḍur, abeɛda mi ara yilint tebnayin-nni d ayla n baylek, akka am tɣiwant, tasreqqest, tazeqqa n udawi, axxam n yilemẓiyen, anammas adelsan, amezgun, ssinima, taɣsert, atg. Wanag mazal ar ass-a ixuss unekcum i umeɛḍur, neɣ ulac-it yakk tikwal. « S anda ma rriɣ ur ttafeɣ anekcum akken i d-yeqqar usaḍuf. Ula d amḍiq i yemmugen i tceryulin deg uneḥbus n tkeryas n Tezmalt, ufiɣ kran-t i wid yeznuzuyen uẓẓim d lqahwa ». 

 D awal n yiwen n umiyupat seg tezmalt. I d-yernan: « ula d tumnayt deg tmacint, yak yeqqar-d usaḍuf aql-itt baṭṭel i yak imeɛḍar. Maca wid ixeddmen deg tmacint ttḥettimen-iyi ad xellseɣ. Ɣas ad asen-sekneɣ takerḍa n umeɛḍur, ad iyi-d-afen ssebba akka d wakka». Yir addad-a n yimeɛḍar, d tilawt s anda ma terriḍ deg tmurt n Lezzayer. Maca wid i teɛna taluft sɛuẓẓugen, ayyuren d yiseggasen ttɛeddin war abeddel.

  M. K. 

  
 Wissen i wacu tesseɣzef teseqqamut yettwakelfen s twennaḍt d tezdeg akked tdawsa n useqqamu aɣelnaw n lwilaya n Tizi Uzzu azemz aneggaru n usersi n zzmam n uttekki deg temsizzelt-agi i yetturaǧun ad yili ass n 15 yulyu neɣ ɛad 20 yulyu 2019 ? 

 I usmekti tallit tamezwarut n ujerred n tudrin yebɣan ad ttekkint deg tezrigt tis sebɛa n temsizzelt n tezdeg Aïssat Rabah, tella-d seg 10 meɣres 2019 armi d 30 yebrir 2019. Deg taggara n waggur n yebrir, ala 15 n tuddar i ijerden iman-nsen, sɣezfen-as i tallit-agi n ujerred, i yetturaǧun ad tessali ass n 15 yulyu neɣ ɛad 20 yulyu i d-iteddun. 

 Alaḥsab n yisallen i d aɣ-yewwḍen seg teseqqamut-agi, di taggara n waggur-agi n yunyu iɛeddan, ala 63 n tudrin i yettwajerden deg tezrigt-agi tis sebɛa. Yenqqes s waṭas umḍan-agi ɣef useggas iɛeddan, i yewwḍen ɣer 102 n tuddar, dayen uɣur ssaramen yiɛeggalen n teseqqamut-agi ad t-awḍen s useɣsef n tallit n ujerred. 

 Ahat d amherkel-agi aɣerfan i d-yellan deffir n waya. Imi taseqqamut yettwakelfen s twennaḍt d tezdeg akked tdawsa deg Useqqamu-a, tessashel merra ttawilat i tuddar yenwan ad ttekkint, ilaq fell-asent ad sersent zzmamat-nsent ɣer Useqqamu Aɣerfan n Lwilaya ideg tella kan tuttra n uttekki akked taččart n tferkit n uttekki. 

 Mačči am tezrigin iɛeddan, imi tikkelt-agi, tudrin yebɣan ad tekkint deg tezrigt n useggas-a ur ḥwaǧent ara ttbut n tilin (agréments) n tseqquma n tuddar, xas ulamma llant tudrin ur neksib ara tiseqquma n tuddar, zemrent tddukkiliwin n twennaḍt ad ɛemrent tiferkit-nni n uttekki.

  Amaynut d uktazal n tezrigt-agi tis ṣat 

 Ma ɣef umaynut n tezrigt-agi tamaynut, yetturaǧu ad ttwaferqen 10 n warrazen ɣef mrawet n tuddar ara d-yufraren. Ala xemsa-nni n tuddar timezwura n tezrigt iɛeddan, i izemren ad ttekkint deg tedwilt-agi tis 7, ma d tuddar yewwin arraz wis 6, wis 7, wis 8 d wis 9 akked wis 10 tezrigt iɛeddan, ur zmirent ad ttekkint deg tezrigt-agi. Ad yili diɣ, usewseɛ n teseqqamut n uktazal d usenqeḍ n temsizzelt, imi yal tanmehla tadigant ad d-tefk imgenses-ines, yerna ad yettekki uḥric n tgemmi deg usenqeḍ. 

 Am wakken daɣen, ara d-slalen timḥezwert “Best off” n tezdeg, ara d-yilin gar 5 n tuddar i d-yufraren deg semmus n tezrigin timenza, si tmezwarut-nni n 2006 armi uqbel taneggarut-agi, tinna n 2017. Ma d iswi-ines d asebɣes n ukemmel n usizdeg n tuddar-agi, ma d tadrimt yettuɛegnen i waya mazal ur d-iban ara wazal-is. Rnu ɣer tmerna n 05% deg tedrimt i yettak Useqqamu Aɣelnaw n Lwilaya i tɣiwant ideg ara d-tifrir taddart tamenzwarut, imi yewweḍ watug-agi ar 25% mačči 20% am zik. Ma si tama n tfelwit n uktazal, ad d-yili usenqeḍ ɣef 112 tenqiḍin. 

 25 tneqqiḍin rzant aseddu n yiḍuman d wammus, ma d afran iwatan n yiḍuman ɣur-s 10 n tneqqiḍin. Aɛiwed n usexdem-nsen yesɛa 10 n tneqqiḍin, xemsa-nniḍen (5) ɣef tarrayt n ujmeɛ n yiḍuman. Imeḍqan uzyizen (publique), yecban tajmaɛt, imekwan n tizegzewt… atg ɣef 15 tneqiḍin mačči 20 am useggas iɛeddan, ula d iberdan n taddart ad ttwasneqḍen kan ɣef 20 n tezmilin mačči ɣef 25 am yilindi. Ma d imeḍqan n yidles d tmussni akked yisebdaden ɣef 12 tneqiḍin, areqqeɛ d uẓeggem ɣef 10 tneqiḍin, ma d xemsa-nni i d-yeqqimen i usnerni n taddart (aménagement).

 Ɣer taggara maḍi, ad d-nesmekti belli tazrigt n useggas yezrin d taddart n Azemmour Ou Meriem i yewwin arraz amezwaru, ma d tinna uqbel-is d taddart n Tiferdoud i tt-yewwin d tamezwarut deg 2017.
  Ghani Amazigh 

  
 Seg tama n Yiferḥunen, deg Tizi Uzzu, i d-yusa yisalli ara yesferḥen akk imura Izwawen abeɛda, imeɣnasen n tmaziɣt s umata. Seld ayendin n leɛtab d ugani yennulfa-d dayen uxxam n teẓrigin n Gamar d Seddiri s yisem n « Tiẓrigin Ccix Muḥend Ulḥusin ». I lmend n waya dɣa, nenced yiwen seg yimḍebbren n teẓrigin akken ad nwali tasedmirt-is tamenzut ɣef usenfar d wayen i ten-ideggren s waṭas ɣur-s. « Zemreɣ ad d-iniɣ ayen i aɣ-yeǧǧan ad nger deg usenfar-a, d ayen njerreb d lmeḥna deg umaḍal n usiẓreg n udlis. Ihi nebɣa ad nɛiwen imura-nneɣ deg usiweḍ n wayen ttarun i yimeɣriyin.Ta d tamezwarut. Syinna, iban nesɛa iswi ad nexdem ɣef yidles aqbayli. Ɣef waya i tt-negzem di rray belli amur ameqqran akk n wayen ara d-nessufuɣ, ad yili s teqbaylit ». D awal n Mbarek Gamar, send ad d-yuɣal ɣer wuguren i d-mlalen deg ubrid netta akk Massa Seddiri ukud yecrek tiẓrigin. « Lemmer mačči d lebɣi akked tebɣest i nesɛa, tili ahaqel acḥal-aya segmi nuɣal ɣer deffir. Aṭas n yiɛewwiqen i d-nemmuger seg yakk tamiwin. Ula d tasekkirt (procédure) xedmen-tt meqlubi! Acḥal i nuzzel ɣer da d din, acḥal i nesber d ayyuren, maca ɣer taggara newweḍ lebɣi ». Di lawan ideg yella s tidet wugur n usiẓreg s tutlayt n Mulud At Mɛemmer, a-t-an yennerna-d uxxam ara d-yawin tafat-is i yimura ilemẓiyen, ara yerren azal ugar i yidles azwaw d umaziɣ s umata. Ad d-nerr awellih d akken ur sɛint teẓrigin-a xilla segmi d-wwint tasiregt seg uɣlif, ma d beddu n uqeddic yettwasihel i yennayer-a i d-iteddun n 2018. Teɣzi n tudert i teẓrigin-a.

   M. K. 

  
 Awras (s yisem n tẓuri) d yiwen n ucennay i ifernen ccna n cceɛbi seg temẓi-s. Yeqqim iḥemmel-it ɣas ma yeffeɣ Tamurt ideg yenǧer abrid-is, yuɣal d aɣrib fell-as. Deg tdiwennit-a, nesqerdec yid-s awal ɣef kra n temsal.

  Aɣmis n Yimaziɣen: Di tazwara ini-aɣ-d d acu-t sser n leḥmala-k i ccna n cceɛbi? 

  Awaras:  Azul fell-awen! Di tazwara, kkreɣ-d di Lezzayer tamanaɣt, tamnaḍt anda i d-yennulfa i d-yufrar uẓawan n cceɛbi. Dɣa anda ddiɣ, ɣer lqahwa, aseṭṭal neɣ ulamma ɣer yimdukkal-iw, selleɣ i ṣṣenf-agi n ccna sbeḥ meddi deg yiseggasen n 80-90. Mi wwḍeɣ ɣer tesnawit, bdiɣ ḥeffḍeɣ urar n umundul akked snitra s tuɣac n Meɛtub, Gerwabi, Mesɛudi, Ccix Lḥesnawi, Ezzahi akked Lɛenqa… Ttafeɣ tadfi deg ttewceyyat, astexbeṛ neɣ deg yicewwiqen i yi-iceɣben s waṭas. Wagi d ayen yeɛnan aẓawan. Seg tama-nniḍen, isefra n cceɛbi, bedden ɣef tmedyazt taquṛant, yesɛan azal meqqṛen deg tsekla s umata. Ayen i yura Sliman Ɛazem, Meɛtub, Xelwi Lwennas, Ccix Aḥesnaw d yinaẓuṛen-nniḍen d amedya n ttbut i yeqqlen d llsas n ccna aqbayli. Fiḥel ma nettu ayen i d-ǧǧan yimezwura am Muḥend u Mḥend d yimedyazen iqbuṛen i yefkan afud i tmedyazt d uẓawan aqbayli. Zemreɣ ad d-iniɣ ttṛebga d wazalen yellan deg yidles-agi n cceɛbi, ttafeɣ iman-iw deg-sen acku d agerruj n tigejdit.

  Amek tettwaliḍ tizlit n cceɛbi gar yiḍelli d wass-a. D wamek yezmer ad yili yimal-is? 

 Zik cceɛbi deg tmurt n Yiqbayliyen s wazal-is. Imsefliden-is, gten acku deg wakud-nni, tella nniya, leḥya, lḥeṛma, leqdeṛ, d tayri n ṣṣfa. Imdanen ɣas d iẓawaliyen, maca teṛwa tmelɣiɣt-nsen s tjaddit. Ma d tura, d akud-nniḍen. Ihi imdanen-is, bedlen akken ibeddel zzman acku kullec d idrimen. Yekcem-aɣ-d Utaram s tiliẓṛiyat d Internet. Dɣa, ilemẓiyen n tura, ṭṭafaṛen ayen yellan deg beṛṛa n tmurt taqbaylit, smenyifen ad sellen i uẓawan amaynut i yebnan ɣef ccḍeḥ d umeslay afessas neɣ amessas i wumi qqaṛen « ccna akumiṛṣi », neɣ ccna n uɣṛum i ibeɛden s waṭas ɣef ccna n tẓuṛi taḥeqqanit. Ɣas akka qesḥen wussan ɣef cceɛbi di temnaḍin-nneɣ, maca yella uɣeṛbaz n ṣṣenf-agi di Bgayet, deg Uzeffun, deg Tizi… Ula deg Tubiret ! D ayen yessefṛaḥen s waṭas. I wakken ad yeǧhid uẓawan n cceɛbi d uẓawan aqbayli s umata, yessefk ad ilin yimsizwar s waṭas, ad d-fken tabɣest i yicennayen, ladɣa wid ur nettwassen ara neɣ ilemẓiyen. Aya ilaq ad yili seg uɣerbaz amenzu alamma d tasdawit, Neɣ ula beṛṛa uɣerbaz; di yal tamnaḍt. Yessefk awanek ad yefk allalen i wannect-a, ma ulac imal n uẓawan n cceɛbi ad yekres.

  Imi aql-ik d aɣrib ɣef tmurt-ik, amek iga waddad n yicennayen deg tmura tiberraniyin. Neɣ d acu n lɛali d temḍerrit i d-ttmagaren deg ubrid n ccna? 

 Addad n yicennayen deg tmura tiberraniyin, seg yiwet n tama, igerrez imi llan wallalen i usekles ɣas ɣlayit ssuma-s. Llant daɣen tegnatin i wakken ad ttwassnen yicennayen deg umaḍal meṛṛa. Imi dinna, ttemlilin yinaẓuṛen seg yal tamurt, annect-a d ayen yettakken nnefs amaynut i uẓawan aqbayli. Si tama nniḍen, icennayen deg tmura tijenṭaḍin yewɛeṛ-asen lḥal ad d-banen acku yeǧhed umsizwer gar yiẓawanen imeɣṛadanen (universels). Tella ula d taluft n tutlayt, acku yessefk ccna ad yili s tutlayt tafṛansist neɣ s teglizit i wakken ad iɛeddi neɣ ad d-yufrar deg wakud.

  Nsell i tezlit taqbaylit ttwasseqdacent deg-s tutlayin-nniḍen am teɛrabt d tefransist. Tikwal ula d aẓawan n leǧnas yettwacnay s tutlayt tazwawt. Amek tettwaliḍ taluft-a? 

 Yella waya! Inaẓuṛen n tura ur sseqdacen ara awal. Wid n zik d imedyazen i yernan aẓawan i wakken ad t-sselsen i tmedyazt ad as-ḥessen madden. Ma d ayen yeɛnan aẓawan n leǧnas, yettwacnan s tutlayt tazwawt, mačči d aɣbel ameqqṛan ma yella inaẓuṛen ad as-nnḍen initen d leɛqaqeṛ n teqbaylit. Maca d acu d abrid? Akken i t-ttwaliɣ d aseqdec n uẓawan-nneɣ aḥeqqani. Amedya: icewwiqen n zik, cceɛbi, afulklur… Ad as-d-nger cwiṭ n uẓawan atrar amek yexdem Meɛtub Lwennas deg tesfift « A tarwa n lḥif », yefka-as ṛṛuḥ aklasiki i teqbaylit. Neɣ akken yexdem Kamel Mesɛudi d Xelwi Lwennas i cceɛbi, mi as-fkan ini n Flamenco… Tedduḍ akkin!

  Ad d-nuɣal ɣer usufeɣ n yidlisen i d-tettheggiḍ, d uḍebsi wis sin i d-iteddun. Mmeslay-aɣ-d cwiṭ ɣef yisenfaren-a imaynuten… 

 Idlisen i d-ttheggiɣ d idlisen n yisefra. 5 i yellan tasaɛet-agi. Yal adlis yettawi 100 n yisefra. Deg yiwen seg yidlisen-nni ad d-sedduɣ kra n yisefra n Dadda neɣ ɛemmi yemmuten deg ṭṭṛad wis sin. Dadda yellan d amedyaz n Wat Yanni, d amjahed, d amḥaddi n teqbaylit. S tikli-a ad as-rreɣ tajmilt iwulmen. Llant diɣen tullisin akked tsuqilin n kra n yiḍṛisen d yisefra ibeṛṛaniyen. Am Alain, Nietzsche, Maupassant, Rimbaud… Aya deg uḥric n tsekla s umata. Ma deg uḥric n ccna, aḍebsi wis sin i d-ttheggiɣ d taseddaṛt-nniḍen. Llant deg-s tɣawsiwin timaynutin. Amedya: Byt u syaḥ, neɣ tizlit ɣezzifen umi qqaṛen « Leqṣid » i uriɣ acḥal-aya ɣef tayri d yiɣeblan-is deg tmurt. Deg-s llan 4 n yicewwiqen, aẓawan yettbeddil yal tikkelt. Amedya n ccɣel-agi ad t-id naf deg: Lmeknassiya deg cceɛbi s teɛṛabt. Azwel-ines: « Tayri n temẓi ». Tella daɣen ttewceyya d unesraf-nniḍen akken i ten-yesseqdec Lɛenqa. Nekk rriɣ-ten-id ɣer teqbaylit. Azwel-ines: Di twenza-w. Akked snat n tezlatin-nniḍen.

  Seg ccna d yisefra tegreḍ asurif ɣer usnulfu n yinzan. Acimi d widak gedged i tferneḍ? 

 Ferneɣ ayen iɣef iwumi ttḥulfuɣ mliḥ. Yezmer ad icudd ɣer usentel n tmetti, tasertit, neɣ ɣer wayen-nniḍen ulamma s yinzan. Acku inzan nettaf-iten deg yisefra, deg ccna, neɣ ula deg umezgun… Acuɣeṛ d inzan swaswa? Acku d cwiṭ i d-yeqqaṛen aṭas! Am wuṛeɣ; cwiṭ kan seg-s yesɛa azal meqqṛen. Diɣen inzan ttawḍen s lemɣawla ɣer yimsefliden, zemren ad ten-lemden di ddqiqa.

  Tanemmirt a Mass Awras. Awal-ik n taggara… 

 S tumert a Kaisa. Tanemmirt imi i yi-d-tefkiḍ tagnit i wakken ad mmeslayeɣ ɣef yisenfaṛen-iw. Ssarameɣ ccna-nneɣ ad yezdi lqedd-is, ad yefṛeḥ bab-is s lɣella n yidles ajaddiw i iteddun ɣer tatrara.

  Testeqsa-t Kaisa Khalifi 

  
 Aṭas n yisenfaren i mazal i ilaq ad ttwaxdamen sya ɣer sdat, yettwajerden deg wahil n usiɣwes (aménagement) n lwilaya n Tizi Uzzu.

 D ayen sawyes i d-iberreḥ Mass Awcic Yucef aselway n Useqqamu aɣerfan n lwilaya n Tizi Uzzu. Gar-asen, ad d-nebder, asenfar n unafag ameẓẓyan aɣelnaw di lwilaya n Tizi Uzzu akked usagan (port) adamsan, i wakken ad tennefusi taɛkumt ɣef uḥric n tdamsa di lwilaya-a. Yettaɛraḍ diɣ Useqqamu-a, ad iṣeggem yir aseddu n sin yisaganen, yellan deg temdint n Tegzirt akked Uẓeffun, i tsedduy yiwet n tkebbanit n Bgayet, i d-yelhan s uḥric-agi. Llan diɣ isenfaren n temnaḍin timguranin (tiṣnayɛiyin), yecban tin n Souamaa di Mekla d tin n Tizi Gheniff, ara d-ixelqen lɣella tameqqrant, ama si tama n udrim ama si tama n uxlaq n yimukan n uxeddim. 

 Yella diɣ uḥric n usefti deg tmerrit n udrar, imi aṭas n yimukan i yellan deg temnaḍt-agi, cebḥen yerna zemren ad ɛiwnen tadamsa n ttawil n tmerrit. Tin yernan ɣur-s, d asenfar n lebni n usagan n ujmaɛ n sselɛa, ur d-nesqamay ara aṭas, maca d ayen ara d-yawin lfayda i texriṭ n lwilaya-agi. Tella diɣ, tikti n ukemmel n ubrid n tmacint, i iḥebsen di Wad Ɛissi, ad tkemmel ɣer Yiɛeẓẓugen, maca tura akka tezrawt kan i d-yellan i wannect-a. Ma deg wayen yerzan imuhal izuyaz, sumren-d yiɛeggalen n Useqqamu-a, asewseɛ n yiberdan imeqqranen d ureqqeɛ n yiberdan n lwilaya, i yeɛyan aṭas, ur nettuɛawed ara seg useggas n 2013. Ɣer tama n uɣiwel i usekcem n lgaz ɣer tɣiwanin-agi n At Cafeɛ, Zekri akked Uqerru, imi ur sɛant lgaz n temdint. Asenfar-a d ucrik gar Bgayet d Tizi Uzzu, imi ad ad- iruḥ si Bgayet, yerna ad iḥaz 5 n tɣiwanin deg-s ɣer tama n tɣiwanin-agi i d-nebder yakan. 

 Am wakken diɣ, i yella usenfar n usekcem n trisiti ɣer 20 000 n yixxamen ur nesɛi ara ttawil-a di lwilaya-agi, i yetturaǧun ad bdun lecɣal-is deg wussan i d-iteddun. Ɣer tama n waṭas n yisenfaren-nniḍen d lecɣal imezgiyen n useqqamu, gar uheggi n tugliwin, timeɣriwin, timsizzelt Ɛissat Rabaḥ n tezdeg. Ulamma, nenna-d annect-a ɣef yisenfaren-a, maca llan wid ur nettwaxdam ara s sseba n yiɣeblan. Aṭas n wuguren i d-yettmaggar Useqqamu aɣerfan n lwilaya-agi deg uxeddim-is ladɣa deg uḥric n usefti. 

 Llan yiɣeblan yeqqnen ɣer ddula, yecban taneḥyaft d usɛeṭṭel n yisenfaren, lexṣaṣ n tedrimt…atg. Ma si tama n yimezdaɣ, ugur ameqqran d tugin n yimezdaɣ asɛeddi neɣ axeddim n kra n usenfar deg wakal-nsen. Gar wuguren i ṣṣawḍen yiɛeggalen n useqqamu-a ad ten-frun deg yiseggasen iɛeddan, d tiririt n wazal n 321 n yiketaren n wakal yettwaferqen ɣef yimseftin ur nexdim ara isenfaren-nsen, ɣer tama n lexṣaṣ n wakal n tfellaḥt, imi lwilaya-agi aṭas n wakal n udrar i tesɛa. Yella diɣ wugur n waman, iwumi fkan azal d ameqqran, imi mi ara ifak ubaraǧ n Ssuq n Ttlata, ad yenqes uɣbel n waman n tissit. Mebla ma nettu diɣ ugur n yiḍumman, iwumi mazal ur as-d-ufin tifrat segmi qrib ad yaččer ugudu-nni ameqqran n Wad Falli.

  Adaoun Abdelghani 

  
 Ddurt iɛeddan, i d-tberreḥ-d tneɣlaft n ttrebga Massa Nouria Benghebrit d akken ad tili temsizzelt n yiselmaden n uswir amezwaru. Ajerred, ad yili s ttawil n internet, yebdan ass n 2-05-2018. Yewwi-d ɣef yiselmaden, ad jerrden atekki-nsen deg tensa n temsizzelt, syin ad sersen lezmam-nsen deg yiɣerbazen i d asen-fkan deg tensa-nni. Ilaq ɣef yiselmaden, ad awin yid-sen : -Ajerred i d-suffɣen si tensa n temsizzelt, agerdas n turagt neɣ nig n turagt, tizmilin umecwar-nsen di tesdawit, snat n tewlafin, asuter yettwarun i temsizzelt, takerḍa n tummast, tawriqt ara d-yesbanen addad n lɛeskar ( tagi i yirgazen kan ) akked tjellabt deg-s tansa. Ad tili temsizzelt ass n 12-06-2018. Ma yella d amḍan n yimukan i d-yettunefken i tutlayt n tmaziɣt, ad ten-naf akka : Tizi uzzu :06 n yimukan, Bgayet : 10, Tubiret : 02, Bumerdas : 36, Tabatent : 09, Ɛin timucent : 30, Blida : 08, Lzayer tamanaɣt : 21… 

   S.Yamani 

  
 Zrin 16 n yiseggasen segmi i yemmut unaẓur ameqqran, Muḥya, i igan ifadden i Teqbaylit deg unnar agraɣlan n tmezgunt d tmedyazt, neɣ ɛad deg tsekla s umata. Yewwet s wayen yufa mačči s wayen yebɣa i wakken ad d-yesbin d akken win yebɣan kra, yezmer ad t-wayeḍ xas s ttawilat ifessasen. Am wakka dɣa, yerfed imru amecṭuḥ akked yiccer n lkaɣeḍ, yeṣwakker-as i yilel n tsekla tagraɣlant i wakken ad tt-id-yerr ɣer ‘’tagi-nneɣ’’, akken yeqqar deg wawal-is. Yesseklas irennu deg tesfifin, yettak-iten baṭel. Yumen s wayen ixeddem imi yeẓra d aseḥbiber ɣef nnger n tutlayt-is akked yidlis-is. Ifaq s trekkizin s wayes i tezmer ad tbedd u ad tidir Teqbaylit. 

 Ihi, xas ulamma d tasekla tagraɣlant i d-yerra ɣer tutlayt-is, meɛna yefka-as rruḥ n teqbaylit, iman n yidles aqbayli. Mi ara teɣreḍ tamezgunt-is neɣ asefru-s, ad as-tiniḍ ilul-d s teqbaylit mačči seg tutlyt-nniḍen i d-yuɣ aẓar. Yessenas i sser n waya ugar n wiyaḍ imi ɣur-s timussniwin lqayen deg yidles akked tɣarma tagraɣlant. Ilul Abdellah Mohia ass n 1 deg unbir 1950, yemmut ass n, 7 deg duǧeber 2004.  

    Gar wayen i d-yeǧǧa   
 Ad naf
ayen i d-yesnufa ama d isefra, tullisin d yiḍrisen iseklanen. Ayen i d-yewwi
seg tsekla taɣerfant i d-yegmer sya u sya (seg umaḍal), syin isemmed-it s
talɣa-ines. Deg taggara, ad naf ayen i iga seg tsuqqilin d umsasa n tgemmi
taseklant n tmura n L’europe d tiyaḍ, iwumi imud rruḥ n teqbaylit, d wayen
yellan di tmetti-ines, deg tneggarut-a ibeddel ula d ismawen (Lalla Mjilat,
Ameḥmuḥ, Sifuni, Buzitwar, Piluca, Dduktur Wakli, Pernanti …).gar wayen iwumi
yexdem amsasa ɣer teqbaylit.
 
-Am win yettrajun Rebbi (En attendant Godot) n Samuel Beckett.
 
-Aneggaru ad d-yerr tawwurt (La Décision) ; Llem-ik, ddu d uḍar-ik (L’exception
et la régle) n Bertolt Brecht. 
 
-Tacbaylit (La jarre) n Luigi
Pirandello.
 
-Si Leḥlu (Le médecin malgré lui) ; Si Pertuf (Tartuffe) n Molière. 
 
-Muḥend Uceɛban (Le Ressuscité) n Ucinwa Lu Xun. 
 
-Si Nistri (La Farce de Maître Pathelin) n Pauvre Martin. 
 
-Sin-nni (Les Emigrés) n Slawomir Mrozek, n tmurt n Pologne.
 
-Muḥ n Muḥ ; n Georges Brassens.

  Hocine Moula 

  
 Aḥric1

 Ibedd Yennayer i usawen-ihi deg yigenni, yeṭṭalay-d d agessar, γur-s d ass yifen ussan: Tineqqlin, γlin-asent wafriwen-nsent. Aḍu, yettsuḍ-d s tezmert-is, lgerra ugeffur, tessebzeg akk ddunit. Ma d Mass Iṭij, yessules wudem-is, yebγa ad yeṭṭes ugeswaḥ. Yefṛeḥ, Dadda Yennayer, yekmumes deg yiwen usigna d abelbul d azuran, yettheyyi iman-is, ad yexxuc nnig yixxamen…Dγa mi yeṭṭes Dadda Yennayer, teẓrim amek: ṛṛεud-is ur ttağğan yiwen ad yeṭṭes tanafa, wannag ticki i ijexxeṛ, asxerxer-ines, yessagad ula d ilfan, wannag tura, aman…anda yufa. Ihi akka, Yennayer ad yeṭṭes, ad d-yernu γur-s mmi-s, Furar, Meγres-nsen ad d-iγerres ula d netta ticki i d-tewweḍ nnuba-s, nutni di kraḍ, ttarran ddunit am wakken nnsen kan. Tessun-tt akken i asen-yehwa, ssiriden-tt ticki i asen-yehwa, ssismiḍen-tt akken i asen-yehwa. Ẓara, yiwen wass, deg tlemmast n waggur n yennayer, telsa tabernust-is, terna tarkasin-is, tesbur taqelmunt, teγra i yemma-s:” a ye… ad ffγeγ ɣer tmazirt. « -Uh a yelli, ur yelli d ass n tuffγa ɣer tmazirt wagi! Aḍu, asemmiḍ, ageffur, agris…Ddem-d taεelğett-inem ad turareḍ, neγ ax imru ad tesxerbubceḍ γef lkaγeḍ, neγ yya ad am-d-iniγ tamacahut ». Terra-as-d: « aha, aha, bγiγ ad ffγeγ ad urareγ deg berra, ad azzle&amp;gamma,; ad iẓifeγ… ». Tenna-as yemma-s : « Ulamek a yelli, deg tmazirt d aluḍ, ageffur, a-t-an wwet ma ad tewteḍ…. ». « Acuγer a yemma akkit annect-a? » i as-tenna Ẓara. Tenna-as yemma-s : « Acku d tagrest a yelli, d yennayer ». Deg berra, d tidet, d tallast talellast, ma tmuqleḍ taleṭṭat-ik ur tt-tettwaliḍ ara. Adebbuz ahat ad t-twaliḍ, acku zur. Alemmas gar-asen γezzif. Ameccaḥ teṛbuyin, alma tuẓaḍ ɣer γur-s neγ yuẓa-d ɣer γur-k, wannag meẓẓi meẓẓi meskin ad tγileḍ ulac-it maḍi…meskin…

  Yettkemmil

   Tettwakkes-d seg Imyura.net 

  
 Tesfaydi-d tɣiwant n Tirmitin, yettabaεen ɣer dayra n Draa Ben Khedda, s tullya n yiwet n tɣessart n trumba tagrasent ( station de pompage intermédiaire) n waman tamaynut, yebdan yakan axeddim deg wass n lḥed iεeddan, 28 deg yebrir 2019. Taɣesart yettwabnan deg umḍiq iwumi qqaren El Kser, i d-yezgan gar tɣessart tadigant 1 n Ubaran d tɣessart tadigant n Hruka, d asenfar i izemren ad d-yejben azal n 150 M3 deg usrag (tsaεett). Asenfar-agi agejdan, yessefraḥ aṭas imezdaɣ n tɣiwant n Tirmitin, imi ad yekkes fell-asen aɣbel n lexṣas n waman n tissit, ladɣa deg tallit n unebdu. 

 D ayen, daɣen, ara yessishilen afraq n waman akken iwata lḥal ɣer yimezdaɣ n temḍiqt-agi. Am wakken ara d-yeglu, diɣ, walluy n tɣessart-agj tamaynut s uneḥbus n usemres n yiqadusen n waman iqburen i icudden ɣer tɣessart n Hruka d Ubaran, i d-yeggran deg yir addad. Rnu ɣef waya, d ayen ara yessisehlen axeddim ɣef srabes n umesway n Tirmitin d tsemsart n waman. 

  Ali Zalouk 

  
  Isufar 

 -500g n uwren – lmelḥ -Aman yemmuzeɣlen -Zzit uzemmur -Lfarina

  Aheggi 

 Sxelḍet awren akked lmejḥ s waman yemmuzeɣlen i wakken ad txedmem arekti yeqquren akka ciṭ u teshel i lxedma. Dehnet ifassen-nwen s zzin uzemmur, syin terrem arekti d takurin ara yilin d timecṭaḥ, anfet-as ad azal n 30’. Ddmet-d snat n takurin, tmeslem-tent, terrem-as i yiwet zzit, tessemlilem-tent. Tura, rrem-tent s ufella n tmeqqlit ad wwent. Mi wwant, tferqem-tent gra-asent. Anfet ad kkawent azal n sin wussan, syin tgezmem-tent d imecṭaḥ. Mi tebɣam ad tessewwem, terrem-tent daxel n uyefki mi ara yeḥmu azal n 10’. S tezmert-nwen.

  Daya 

  
 I lmend n wass agraɣlan n umezgun i d-yettilin yal 27 deg meɣres , thegga-d Tenmehla n yidles n Tizi uzzu i yiwen n wahil deg Uxxam n umezgun Kateb Yacine. Yeḍra-d, deg usfugel-agi, yiwen n usarag anda i d-wwin ameslay ɣef umezgun d wazal i yesɛa deg usegmi n tmetti, sɣur Mass Brahim Chergui akked Mass Nordine Ait Slimane, am wakken daɣen i ttunefkent tkerḍiwin n umahil i yinaẓuren akked warrazen i wid i d-yuffraren deg temsizzelt taɣelnawt n umezgun s tutlayt n tmaziɣt, i d-yellan di temdint n Tbatent. Ttunefken warrazen akka: Mass Amrane Salem, yewwi arraz n uḍris n tmezgunt “Mmet ihi “, Mass Hadbi Massinissa : arraz n usali n tmezgunt

  Y. S. 

  
 Am wakken i t-id-ɛeyynen ssrabes n waddad n tegnawt kra n wussan ɣer deffir, yella udfel di ttiɛad tazwara n ddurt iɛeddan deg waṭas n tamiwin n tmurt n leqbayel i iɛeddan 700 n tmitratin deg teɛlayt. Ulamma ɣer kra n yiḥricen n lɣaci, igellu-d udfel-a s kra n tumert i wulawen, seg tama-nniḍen, yettawi-d aṭas n wuguren i yettarran tudert tewɛer. D ameslay ladɣa ɣef yiberdan i ireggel deg tuddar, yettaǧǧa imezdaɣ, ḥeslen deg yiwet n tama, war isufar n useḥmu d wučči. Am deg tɣiwant n Ayt Smaɛel, imi tuget n tnezduɣin, zgant-d ɣef teɛlayt i yugaren 700 n tmitratin, ayen akk i d-yeɣlin d adfel iḥettem taɣiwant n Ayt Smaɛel, ad tesseqdec sḍis n yikamyan n tukksa n udfel seg yiberdan. Imi dɣa tanezzayt mi d-kkren, ufan-d yimezdaɣ ddeɛwa akk d tamellalt, iberdan i yessawaḍen i wul n tɣiwant ttwareglen. D ayen i yeǧǧan ula d imḍebbren n tɣiwant-a, ɛeddan s timmad-nsen ɣer temnaḍin anda ttwaḥezqen yiɣermanen, akken ad d-sbeyynen ibeddi-nsen yid-sen, ad ḥeḍren i tegnatin-nni n userreḥ n yiberdan. « Ula aseggas-a, iḥuza-aɣ-d akken ilaq udfel. Ahat iɛedda 30 n yisantimen deg tehri. Limmer mačči d iqeddacen n tɣiwant, ur tesɛiḍ anwa ara yeffɣen seg uxxam-is ». I aɣ-d-tenna yiwet n tmeṭṭut seg taddart n Tala Ɛṭa. Ilaq ad d-nini d akkken taddart-a gar tid yettenṭerrayen s waṭas mi ara d-yewwet udfel. Ddurt-a iɛeddan dɣa, send ad awḍen wid itekksen adfel, aṭas i iwalan ulamek tuffɣa s tkerrust neɣ deg tumnayt (transport), subben-d dɣa ɣef uḍar teɣzi n kraḍ n yikilumiṭren neɣ ugar. Ula d axeddim, llan wid iɛeṭṭlen ɣef umkan, llan wid ur nusi akk. Lɣaci n temnaḍt-a tafellayt, ssaramen limmer, sya ɣer sdat, tukksa n udfel ad d-tettili send 06:00 n tsebḥit, akken ad izmiren ad kkren i yiqeddicen-nsen. 

  M. K. 

  
 Am wakken i yettuɛeggen, imuras n tegrest d tagnit i yiselmaden imunan, ama d wid i d-yufraren deg temsizzelt n yunyu yezrin neγ wid i d-yulin seg lejrida n leɛdil, i wakken ad ilin deg ttiɛad γer tannant n usileγ. Asiher-a, yella-d s lmendad n tenmehla n usegmi n Tubiret anda sin n yiγerbazen ilemmasen i d-yettwaheggan. Iselmaden n uγerbaz amezwaru ttilin deg Dubaysi, ma d wid n uswir alemmas d tesnawit, ttdafaren asileγ-nsen deg uγerbaz alemmas Hedduc Saɛid. Imi iḥricen n usileγ yerza aṭas n temsal, imḍebbren n tenmehla gren tiγri i yimaswaḍen n tangawin yemxallafen d kra n yiselmaden yettuxessen deg yiḥricen yecban tanefsit d usexdem n uselkim.Tannant-a i d-yernan d tis snat γef tin n γuct yezrin, mazal ad tkemmel deg yimuras n meγres i d-iteddun, anda iselmaden-a ad sɛeddin ikayaḍen deg yiḥricen γran i wakken ad fγen s yiwen n ukerdas ara ten-yessiwḍen ad ttnesben deg yimukan-nsen.

  M. Smail 

  
 Ɣas ma lexsas n tedrimt d ugur amatu n waṭas n tdukkliwin, maca mazal iɛeggalen n tdukkla Tiɣri deg Ayt Smaɛel ttekkaren s lebɣi, qeddcen s wayen iwumi zemren i lfayda i yimdanen at asrayen uzzigen. I lmend dɣa n wass agraɣlan n yimeɛḍar, i d-yettuɣalen yal 3 deg duǧember n yal aseggas, thegga-d tdukkla-a ahil d amerkanti ussan n 7 d 8 iɛeddan s tirza ɣer kra n yixxamen n yimeɛḍar d yimuḍan, deg teɣlamt n temsetlelt (caravane de solidarité) i yewwin isem n warmud-a. Ass n amhad dɣa, tella-d temsikkent deg tneɣrit tuzzigt n warrac at asrayen uzzigen. Azekka-nni deg teɣlamt, ddeqs n tɣawsiwin d dduzan i d-yettawaheggan i 12 n twaculin merra merra. Gar wayen i yettnunefken, tella tkuzint, tamacint n tarda, kra n tgella, ticeryulin d tɣawsiwin n tezdeg. S wakka i teqfel tdukkla Tiɣri ahil-is n useggas-a s wuẓi n kra n tumert deg wulawen.

  M. K. 

  
 Ahat llan waṭas n yimedyazen i yettwassnen s wudmawen d leqdicat-nsen, imi ttruḥun ɣer tfaskiwin, neɣ ssufuɣen-d idlisen anda yeqqar yimeɣri iznan-nsen, yettwali diɣ aswir ideg wwḍen. Ilaq ad d-nini d akken llan ula d imedyazen-nniḍen i yessefrayen s telqayt d lewqam, maca ur d-sbeyynen ara isefra-nsen. Gar yineggura-a, ad d-nebder amedyaz amersiman (modeste) Mass Yusef Tuwwazi i yeddmen imru, ad yessefru seg wacḥal d akud tura. Ilemẓi-a n bu 31 n yiseggasen, i d-ilulen deg temnaḍt n Sidi Ɛic, yefren ad yaru s tsusmi, i yiman-is kan, ɣas isefra-ines ččuren d inumak, ccbaḥa, iḥulfan, ladɣa d tidet. Imi amedyaz Abgayti iḥemmel neɣ yesmenyif ad yessefru ɣef tilawt ur nessin, ur nqebbel tikerkas. War ma nettu asentel n tayri ideg yettgerriz Yusef tifyar s wawalen icebḥen i d-yekkan seg uḥulfu azedgan, ama yella deg wul neɣ d asugen i yesseftayen tugniwin s wawal. Amedyaz-a, yeɣleb aṭṭan-is s tektiwin-is swayes i d-yesnulfay yal tikkelt. Mi ara yeqqar yiwen isefra-s simmal ad yettaf iman-is yettwajbad ɣer tayeḍ n tegnit amzun yettidir-itt. Deg-sen ad iwali talɣa iseggmen d tmeɣrut yeddukklen, tikwal ula d tin yeɣɣentren i sseqdacen yimedyazen imeqqranen. Ɣas ma Yusef Tuwwazi werǧin yekki deg tfaskiwin, maca yenǧer abrid i uswir-is s leḥmala-s i usefru aqbayli d usekkil amɛemri. Ddeqs n yisefra i yura, i yeǧǧa ttwaḥerzen i wiss melmi. Yenna deg yiwen:

 <em> “Yeggul wul-iw ur yendih </em>

 <em> Yeqqim yettnezzih </em>

 <em> Yeṭṭef aqeccab-is yewhem </em>

 <em> D ussan-aya ur yecrih </em>

 <em> Ɣef wayen ur yekrih </em>

 <em> Yettagad ad t-id-yeddem </em>

 <em> Lqum-agi ur yettnebbih </em>

 <em> Ur yesɛi ara ccbih </em>

 <em> Melmi ak-id-yeḍsa, ad ak-yessendem. </em>

  Kaissa Khalifi 

  
  Asfugel n wass n Lmulud  

 Ass n aram yezrin u i lmend n usfugel n lficṭa n lmulud, tessuddes-d Tenmehla n usedwel n lwilaya n Wehran s umtawi akked Tenmehla n waddal d yilmeẓyen yiwet n temsizelt n tazzla i yinelmaden n kraḍ n yeḥricen (aɣerbaz amenzu, alemmas akked win n tesnawit). Annect-a, yella-d deg unnar ameqqran n tazzla s yiɛudiwen di tama n Ssanya. Tebda temsizzelt ɣef 9 n ṣṣbeḥ. Ttwabḍan yinelmaden d taggayin n 50 i yal yiwet i lmend n leɛmer, ar taggara n tazzla, rebḥen kraḍ n yimenza. Kkin ugar n 400 n yinelmaden, uzzlen ɣef teɣzi n 1000 n lmitrat i yesɛa unnar-nni iɣef i d-zzin. Wid i d-yufraren di temsizzelt n tikkelt-a, ad ten-awin ad kkin deg tayeḍ ara d-yilin deg wussan i d-iteddun gar waɣiren. Timsizelt-a, d tagnit daɣen i yinelmden ad kksen ɣef wul, ad d-ffɣen acemma u ad ttun leḥris n uɣerbaz si tama, ma si tayeḍ, ad yeldi wallaɣ-nsen, ad d-skeflen tiɣawsiwin timaynutin ara ten-yallen. Yis-sent, ad snernin lebɣi-nsen di tɣuri.

  Ayɣer yeḥbes utilifirik acḥal n yiseggasen-aya ? 

 Mačči d yiwen n usenfar mačči d sin i tuli takka, yeqqim kan akken. Mi gren asurif ɣer sdat, ad uɣalen s sin ɣer deffir. Akka i mmugen yisenfaren n tmurt, ulac win yebdan, ifuk akken i ilaq ad yili lḥal, neɣ xerṣum ur d-yelli ara uɛeṭṭel deg-s s kra n wagguren, tikwal ula s yiseggasen. Imdanen, ad ttrajun s lḥir melmi ara iẓer leqdic-nni tafat, ad ttmesteqsayen ayɣer i d-yella deg-s uɛeṭṭel. Maca ɣer yimḍebbren, tifrat zgant llant, ma mačči d lexṣas n tedrimt, ad d-afen timental-nniḍen. D akka i yella lḥal ɣef wayen iwumi neqqar atilifirik n Wehran. Mačči d keffu ur yekfi ara, maca yella ileḥḥu, yettwaseqdec acḥal d aseggas, asmi tbegges tmurt, ad temmager s ccbaḥa yal amerray (touriste) i d-irezzun. Deg ideg i nella, tadrimt tella, yallec yella, i ixuṣṣen d lebɣi. Amek armi atilifirik-a, yeḥbes kan akka? lawan Wid terza temsalt, ur nudan ad zṛen ayɣer, ur qelben, ad t-ṣegmen, yeqqim kan akken yettwaɛelleq zun d lexyal. Kksen idgan n umahil i yezmer ad d-yexleq usenfar-a: sneqsen asekcem n tedrimt i tdamsa; kksen i yimdanen allal n tukksa ɣef wul; allal n usiweḍ i win yebɣan ad yali ɣer tqacuct ɛlayen akk di Wehran, ladɣa i yinebgawen i d-irezzun sya ɣer da, ma ur d-glin ara s tkerrust, ur zmiren ara ad d-walin s lqerb aḥṣin n Santa Kruz deg udrar n Merǧaǧu neɣ ad zṛen amek yettwabna, amek yemmug akked wacu yellan din. Ma nga kan kra n umgarad gar twilayt meqqren am Wehran d tǧaret-is Tlemsan, ad naf aṭas n yisenfaren i yeddan akken iwata di tneggarut-a, gar-asen dɣa atilifirik yettawin seg tlemmast n temdint alamma d adeg yufraren di ccbaḥa Lalla Setti. Nezmer kan ad d-nini d lebɣi d ṛṛay iqeɛden i ixuṣṣen tamdint meqqren am Wehran akken ara teddu, ad tecbu timdinin n tmura yuẓan ɣer sdat.

  Ad d-tessuddes Wehran tafaska n waddal n rrigbi 

 Yetturaju seg wass n 10 duǧember d tasawent, ad d-tessuddes temdint n Wehran uṭṭun amezwaru n tfaska tawilayant n waddal n rrigbi s tikkin n waṭas n trebbuyaɛ n twilayin-nniḍen. D tarbaɛt iwumi ssawalen s yisem n yizgaren n waddal n Wehran akked yiwet n terbaɛt tinebgit ara d-yefken beddu n tfaska-ya. Taẓrigt-a, d tamezwarut, d tin ara d-yilin s ddaw n leɛnaya n lwali n twilayt Mulud Crifi, s lmendad n tenmehla n yilmeẓyen d waddal akked tfidiralit tazzayrit n waddal n rrigbi d (la ligue) n Wehran. Ad tili tfaska-a d adellel i temnaḍt-a, acku yettraju-tt usiher n wuraren n yilel agrakal.

  Achoui Khaled 

  
  Isufar 

 – 1 n texsayt tazeggaɣt(1,5 kg)

 – 2 s tdeggar n ticcert

 – ¼ n tlimet i igezmen d iberjan

 – 6 n tewriqin n nnaɛneɛ 

 – Taḥcict akked lmeɛdnus

 – 2 n tɣenjawin n lmakla n zzit uzemmur

 – 1 n tɣenjawt n lxel neɣ n llim

 – 1 n tɣenjawt n lqahwa n lkemmun

 – Lmelḥ, ifelfel aberkan

  Aheggi 

 Sqecret taxsayt-nni tazeggaɣt, tebḍum-tt d iḥricen d ukuzen. Rret-tt daxel n tbaqit, tdehnem-tt s zzit n uzemmur, terrem-as lmelḥ, ifelfel aberkan, syin txelḍem-tt. Rret-tt daxel n lkuca azal n 30’ ar 40’. I wakken ad twalim ma tewwa, sentut tafercidt deg texsayt-nni. Mi tewwa, terrem-tt deg lmeqla, ternum-as ticcert, taḥcict, azgen n tlimet akked yisufar-nni-nniḍen i wakken ad teqlu. Syin, rekcet-ten akken ma llan. S tezmert-nwen.

  Daya 

  
 Ass n aram iɛeddan, gan yinelmaden n tesdawit n Belgayed di tiwilayt n Wehran tigawt s umdal-nsen i tewwurt tagejdant n unekcum, mbeɛd mi ten-yuli zzɛaf ɣef waṭas n tlufa yerzan tikli i d-tewwi tedbelt n tesdawit-a. Ssebba tamezwarut i ten-yeǧǧan ad gen tigawt-a, d imi tugi tedbelt ad tessali inelmaden ɣer uswir i d-iteddun ɣas akken sɛeddan ikayaden n uḥric n ulḥaq (rattrapage), (azal n 300 n yinelmaden), d ayen i d-igellun s taččart n tesmilin n useggas amezwaru ladɣa deg taɣulin am tmussniwin tidamsanin. Annect-a, yeǧǧa ula d inelmaden imaynuten i d-yewwin akayad n BAC deg 2019, ur beddun ara taɣuri-nsen ar ass-a ɣef lǧal n wugur-a. 

 Acu kan, ɣef umeslay n yiwen ugensas n tddukkla taɣelnawt n yinelmaden izzayriyen i yekkin deg usunded, yenna-d “Llan wuguren-nniḍen i yerran tasdawit-a, ad tuɣal ɣer deffir iseggasen-a ineggura, ɣef waya i laqent tigawin n usuter i uṣeggem n tesdawit ma nebɣa s tidet ad yali uswir”. Gar wuguren-a dɣa, ibder-d uguren ipidagujiyen yerzan inelmaden n tutlayin, tussniwin n uselḥu d tdamsa akked tussna n wakal. “Ur d-tesmeḥsis ara tesdawit i leryuy n yinelmaden”. Rnu ɣer waya, ulac tagnit yettunefken i yinelmaden n Master akken ad gen isilɣen d tannanin daxel d berra n tmurt, akken xeddmen deg tesdawiyin-nniḍen. 

  Khaled Achoui  

  
 Aṭas n twiziwin i d-yettwaheggayen taggara-a deg tɣiwant n Amizur, i yeggugen s wazal n 25 n yikilumiṭren ɣef waɣir n Bgayet. Ama d iseqquma n tuddar, d tidukkliwin neɣ d ssrabes n tɣiwant, akk-nsen zdin afus deg ufus i usizdeg n ukuẓet n tɣemmar n temnaḍt-nsen. Amedya n twizi i d-yettwaheggan ussan-a yezrin kan, ideg i d-yella usizdeg n tiɣremt iwumi ssawalen « 40/500 ». Deg kra n wakud kan, ssawḍen wid ibegsen i tigawt-a, ad d-rren ccbaḥa i umkan-nni, mi as-kksen ayen merra yettenḍeggaren deg lemsaq, gar yiculliḍen, ikwaɣḍen, isɣaren d dderbiz-nniḍen. Yelha, ad d-nesmekti belli ma yella ilemẓiyen idiganen bedden s tḥerci i uqeddic, gan-t akken ilaq, aselway n tɣiwant yella i lmendad n tedwilt-a imi asen-d-iga merra allalen yessefken akken ad tesmurres, am ukamyun, tiferraḥin, atg. Am wakken daɣen yerza ɣer wadeg, ad iwali amek teddun lecɣal si tama, ad yessebɣes ilemẓiyen n taddart-is si tayeḍ. Dɣa, akka tura, llan deg wahil yisiharen-nniḍen n usizdeg ara d-yilin deg tɣiwant-a n Amizur. Rnu aṭas n yilemẓiyen i yettxemmimen ad d-snulfun tiddukkliwin-nniḍen deg tɣiwant.

  M. K. 

  
 Tella-d ddurt iɛeddan timlilit ɣef tqendurt n leqbayel di tezrigt tamezwarut , ass n 4 akked 5 yebrir deg-i nella, deg Uxxam n yidles Mulud Mɛemmri deg Tizi Uzzu. D ayen i d-yettuheggan sɣur tiddukkla “ Espace investissement’’. D yiwet n tejmilt i d as-yuɣalen i Mass Khadidja Ḥamsi. Teḍra-d temlilit-a s lemɛawna n tɣiwant n Tizi Uzzu , Tanmehla n tmarrit d tinḍi, tanmehla n tnezzut n lwilaya , axxam n tinḍii d lḥirfat. Aṭas n wid i d-yewwin ɣer tmeskaniyin ayen akk yeɛnan tiɣawsiwin, yecban d lfeṭṭa, lebsa, tiɣawsiwin n talext akked tqendyar n leqbayel n yal tamnadt. Timsikent-a, tella-d i wakken ad sbeɣsen ixeddamen-agi n taɣult-a i wakken ad kemmlen di leqdic-a, akken daɣen ad siǧǧhiden ayen i yettwaxedmen di tmurt n lezzayer. DGar wayen i d-yewwi wahil n temlilit, ad naf : timsizzelt n tqendurt n leqbayel i icebḥen gar tixeggaḍin i d-yerzan ɣer temlilit-a . ‘‘S leqdicat i yecban wigi i nezmer, ad d-nessebgen ayen tesɛa tmurt-nneɣ, mačči kan dagi, meɛna ula di tmura n lbarrani ‘‘ d ayen i d-tenna yiwet seg tid yellan deg temsikniyen.

  S. Y. 

  
 Am leɛwayed-is, thegga-d Tddukkla Numidya n Wehran tafaska n yennayer, i d-yellan seg wass n 9 ar 12 janvier 2020. Iswi deffir leqdic n Tddukkla Numidya, d asfugel n useggas amaynut n yimaziɣen 2970, d ukemmel n teẓrigin n tfaska i d-tebda seg useggas n 2005, armi tessaweḍ ass-a ɣer teẓrigt tis 16. Niqal, ussan yezrin, ḥaren yiɛeggalen n tddukkla deg uheggi n usiher n useggas-agi, ladɣa tafaska yecban yennayer d leqdic meqqren. 

 Di lweqt ideg yuget umussu aɣerfan yeṭṭfen abrid s tikliwin, gar-asent tamdint n Wehran, d ayen i yeǧǧan leqdic adelsan ɣef teɣzi n useggas-a, ad yenqeṣ nezzeh deg waṭas n tamiwin. Maca, seld timliliyin i d-ijemɛen iɛeggalen n tddukkla ussan yezrin, ɣetsen ad kemmlen deg usfugel n yennayer, acku yesɛa azal, ɣas ma drus-iten ttawilat n uheggi i asen-yettunefken aseggas-agi.

  Yella-d wahil d anesbaɣur 

 Yebda wahil ass-nni n aram 7 yennayer 2020 ɣef 11h, s temlilit d tɣamsa deg Uxxam n tddukkla, syin azekka-nni n, 8 deg waggur i deg-i nella, ɣef 14h, d asenṣef s yinebgawen i d-yerzan seg waṭas n twilayin d ureṣṣi n temsikent deg tzeqqa n Midyatik. Ass n amhad ɣef 11h 30, yella-d usunẓu unṣib s terbaɛt n yiḍebbalen d uneḥḍur n wudmawen n yidles, ma ɣef 14h, nwala-d asarag deg tnedlist n Katidral, ɣef yisefra n Ccix Yeḥya Awasif akked kra seg umezruy d tgemmi n yennayer, d wamek qqimen yimaziɣen ar ass-a n wussan sseḥbibiren fell-as. 

 Ma tameddit n wass, ɣef 17h, deg Uxxam n umezgun n Wehran Ɛebdelqader Ɛellula, tella-d tmezgunt “Muḥ Terri”, i d-yessenked M.Letrec i d-yerzan seg TRB n Bgayet. Ass wis sin, 10 deg waggur-a ɣef 10h, d tuffɣa n yinebgawen ɣer Santa Kruz. Ma d tameddit, dima deg Midyatik, d taẓuri i warrac, s usezri n tmucuha d yisura n teqbaylit. Deg wass n 11, llan-d yisaragen ɣef tmeslayt n At Ɛebbas di tmura lɣerba sɣur uselmad asdawan di Wehran Dr Karim Waras. Deg yiḍ, deg usensu n Belgayed, d imensi n yennayer di lxaṭer n yimttekkiyen d yinebgawen akked tmeɣra n useggas amaynut 2970 ɣef 23h. 

 Deg wass ukuẓ, lḥedd, d tuffɣa deg yizenqan n temdint, d usekfel n kra n yidgan inmazrayen s lmendad n umnir imerri n tddukkla Bel Horizon, syin d asnaz n yidlisen s ubuddu sɣur yimyura, ar deqqal tella-d tmeddit n tmedyazt di TRO.Syin, ɣef 17h d ccna sɣur kra n trebbuyaɛ tiqbayliyin, d ccna n tlawin n At Snus, syin tuɣal tejmilt i umeɣnas Ǧamal Benɛuf d usali n yirmad s tukci n warrazen i yimttekkiyen. 

 I usmekti, ɣef teɣzi n wussan n tfaska, llan-d yisikwan (ateliers) n uselmed, aɣmis d usmel n tddukkla deg internet, timucuha, igelmusen n Ayrad n At Snus deg tzeqqa n Midyatik. Akken daɣen, i d-yettili yal iḍ usiwel n tmedyazt, n ccnawi d uẓawan deg usensu n Belgayed. 

  D tajmilt i Ǧamal Benɛuf  

 Deg kraḍ n yiseggasen-aya yezrin, yal mi ara d-yeḥḍer yennayer deg Wehran, tettfaraṣ-it Tddukkla Numidya s tririt n tejmilt i kra n wudem i d-yefkan i yidles amaziɣ. Seld mi rran tajmilt i baba-s n Nna Mekyusa, tameṭṭut i d-ittheggin seksu n yennayer segmi bdant tfaskiwin, ilindi d amyaru, argaz n tsekla Abdellah Haman iwumi tuɣal tejmilt, aseggas-a d nnuba n umyaru d umeɣnas Ǧamal Benɛuf, i d-imudden war cceḥḥa i teqbaylit s wayen yura d wayen yeqdec, deg uḥric n tsekla, amezgun d uselmed n tmaziɣt s tmaɣzelt (volontariat) i wazal n 15 iseggasen, ladɣa imi yuḍen sin-a n yiseggasen yezrin. 

 D asteɛref diɣen akken ur ifeccel ara u ad iẓer belli ayen iga i tmaziɣt ur iruḥ ara deg ulac. Yumer nezzeh s tejmilt-a, nesteqsa-t ɣer taggara, dɣa yenna-d “ Tanemmirt i yimeddukkal-nneɣ deg tddukkla Numidya ɣef usmekti-a, umreɣ ayendin s tejmilt-a, ssarameɣ ad iliɣ uklaleɣ xerṣum ula d cwiṭ seg waṭas n wazalen i yi-ttgen, akken daɣen i ttmenniɣ ad tili ugar tdukli gar leqbayel i izedɣen berra i tmurt n leqbayel”. 

  Khaled Achoui  

  
 Mačči aṭas n wakud segmi d-yeffeɣ uḍebsi n ccna amezwaru n ucennay Kamal Ḥammum, neɣ Kamal At Ɛmara s yisem-is azwaw. Ilemẓi-a i d-ilulen di temnaḍt n Buzgan, deg useggas n 1977, yefren ad yefk i yiseɣrez-ines azwel « Asirem », ideg ara naf 7 n tezlatin, yal yiwet s yisem-is d usentel iɣef i d-tewwi.“Awi-d afus-im”, “Tajeǧǧigt”, “Ngemmu deg yisem”, “A lhem”, “Wissen”, “Ay Itbir”, d “Cedhaɣ”, i d sebɛa n tezlatin-nni ideg i d-yenṭeq ucennay imeslayen yemgaraden d taɣect leqqaqen. Swayes i d-yessenṭeq daɣ aẓawan ḥninen s dduzan i as-yettcebbiḥen taɣect. Ma nemmeslay-d ɣef tḥawact n tezlatin n walbum-a, deg-sent ad naf s waṭas asentel n tayri, imi aql-it deg tallit-is. Maca, ula d win n lmeḥna d wayen-nniḍen, yedda-d deg umaynut-a-ines. Dɣa ma neddem-d amedya, ad d-nemmeslay ɣef tezlit tis kraḍ anda ara nsel i Kamal At Ɛmara icennu-d s usḥissef ɣef wansayen i yettwaǧǧayen, am uxxam n uẓru d ubernus. Yeqqar di tefyar-is timezwura: “Ngemmu deg yisem, neneqqes di tmussni, heddreɣ-as i gma, yefhem uberrani…”. Ad d-nesmekti kan d akken acennay Kamel Ḥammum yessaweḍ ad yessekles aḍebsi-a-ines amezwaru s tallelt n umedyaz Saɛid Ḥammum. Amedyaz-a ukud yezdi isem n twacult d yiwen n yidim, i t-iɛawnen ayendin akken ad yessekles mi as-yefka imeslayen. Yettnuzu s wacḥal-aya uḍebsi-a, i win t-yebɣan.

  M. K. 

  
 Ass n 09 Yunyu i d-itteddun, ad d-tili tuffγa tunsibt n yizlan n At Wagrakal deg tmurt n Fransa. Izlan-a ara d-yeddun deg sin iḍebsiyen (disques), deg-sen 28 tezlatin (ccnawi) i cnan 28 yinaẓuren yettwassnen, ma d isefra, yura-ten umedyaz Ameẓyan Keẓẓar. Izlan-a d abeḥri ara yezzuznen iman n win ara asen-yeslen. D ccawi ara d-yessakin iḥulfan-nneγ yemmuten deg-neγ acḥal aya … D tiγri n Wagrakal i nekkni s Yiqbayliyen akken ad d-nemmekti ansa i d-nekka. D asiwel i Ugennaw-nneγ -Anẓar- akken ad d-yuγal γur-ne&amp;gamma,; nekkni ad uγal γur-s, acku seg wasmi i t-neǧǧa i aγ-yeɛreq ubrid-neγ n tidet. Izlan-a d assaγ gar tmurt-nneγ d umezruy-is. D assaγ i yezdin gar tmurt-nneγ d tmura n Wagrakal i as-d-yezzin. Acku, Tamurt n Leqbayel d yelli-s n Wagrakal, nekkni d arraw-is. Izlan n At Wagrakal d inig deg umezruy-nneγ aqbur γer tγerma-nnneγ tagrigit-tarumanit ideg nettekki ula d nekkni. D izlan-a ara aγ-yemlen d acu-a&amp;gamma,; u d acu-t umḍiq-nneγ deg talsa. 

 Wid i yecnan izlan-a :

  Aḍebsi I 

 1) Tiwizi/ Kamal Iflis

 2) Tifrit/ Kahina

 3) Tiγri/ M#

 4) Ilibbiyen/ Iddir Salem

 5) Lewḥuc/ Myriam Hammani

 6) Agellid Ameqqran/ Les frères Houri

 7) Abeḥri n lmut/ Djamal Kaloun

 8 ) Tasaft n taddart/ Massa NAbeth

 9) Igider/ Yugurten

 10) Imensi n tefsut/ Menad

 11) Iṭij/ Tenna

 12) Ubdir/ Belaid Branis

 13) Medusa/ Rezki Rabia

 14) Tamurt n Yiqbayliyen/ Ferhat d Zahia Bel

  Aḍebsi II 

 1) Ccna n wesfel /Zira

 2) Yyaw yyaw/ Said Amsiwel

 3) Neftun/ Mohand Ouali

 4) Amusnaw/ Youcef Boutaleb

 5) Targit n ccetwa/ Timnayin

 6) Anẓar/ Azal

 7) Bururu/ Lycia

 8 ) Tallit n wureγ/ Issad

 9) Westa/ Djamila Amzal

 10) At Wattas/ Ali Ideflawen

 11) Iter/ Kahina

 12) Wnisa/ Amirouche Amwanes

 13) Awi-d aman/ Houria Cheurfa

  14) Agellid n waman/ Idir 

  Larbi Yahioun 

  
 Iberreḥ-d Ddiwan aɣelnaw n yizerfan n umeskar d yizerfan uqriben (ONDA) n Lezzayer s beddu n temsizzelt n warraz agraɣlan n usnulfu i yimesnulfuyen Ifriqiyen, ara d-yillin d tajmilt i tcennayt Myriam Makeba. D arraz i usebɣes n usnulfu deg Tefriqt. Ad tili tezrigt-is tamezwarut, dagi di tmurt n Lezzayer. D ddiwan-agi, ara d-yilin i lmend n usuddes n tezrigt-a tamezwarut, ideg yetturaǧu ad tili tesfugla n ufraq n warraz-agi, ass 14 cutember i d-iteddun deg Lezzayer tamaneɣt. Ad yili warraz-agi deg ddeqs n leṣnaf n usnulfu. Ma ɣef umecwar n ujerred, yal amsizwer ad ibeggen belli axeddim-nni d ayla-s yerna d asnulfu. Tis snat, ilaq ad yili yezdeɣ deg Tefriqt. Ilaq ad ceggɛen imuhal-nsen ɣer tansa n (ONDA) s tawil n lbusṭa ɣer tansa-a: 49, rue Abderrezak Halima, Bologhine neɣ ɣer mail <a class="__cf_email__" data-cfemail="3d4d4f54451350444f545c5013505c56585f5c7d5253595c135947" href="/cdn-cgi/l/email-protection">[email protected]</a>. Ddiwan aɣelnaw n yizerfan n umeskar d yizerfan uqriben (ONDA), yefka-d azemz n 31 ɣuct 2018, d ass aneggaru n usersi n zzmamat n yimsizewren, yebɣan ad ttekkin deg warraz-a. D arraz, yellin tiwwura-s i yimsnulfuyen ifriqiyen ifazzen, lqidar n tedrimt n warraz-agi 100.000 iduraen. Arraz-agi n usnulfu “Myriam Makeba”, d isem n tnaẓurt n Tefriqt n Wadda, inuḍḥen aṭas mgal tameḥeqqranit d lapartid deg Tefriqt. Tettekka yakan tfaska tafriqit (Panafricain), i d-yellan deg tmurt n Lezzayer deg useggas n 1969. Tlul deg useggas n 1932 deg Johannesburg, temmut deg useggas n 2008, di lɣerba di leɛmer-s 76 n yiseggasen. Tettwasen aṭas deg Tefriqt s snat n tɣawsiwin. Tamezwarut d ccna tamḥaddit deg tezlatin-is, tis snat d turart-ines deg usaru “Come Back Africa” n umarikani Lionel Rogosin, i d-yettmeslayen ɣef lbaṭṭel n yicebḥanen mgal iberkanen deg Tefriqt.

  A. A. 

  
 Ddurt iɛeddan i teldi s s wudem unṣib tmurt n Fransa tiwwura-is i Mass Issab Rebrab i wakken ad yessnerni asenfar-is. Issad rebrab d yiwen n umesbaɣur aqbayli n temnadt n Tgemmunt Ɛazzuz , i yesseftayen tadrimt-is di taɣulin yemxallafen, ama dagi di tmurt ama berra. Tikkelt-agi, yemlal d uselway n Fransa anda i as-yettunefk tesriḥ i usnerni n usenfar n usizdeg n waman i iluɣen s tarrayin timaynutin, assisdeg n waman n lebḥar akked wayen-nniḍen, di Charleville- Mézières di temnadt n Ardennes. Deg usenfar-a, ad yettwasefti wazal n 250 n yimelyunen n euros. Si tama n uselway n tmurt n Fransa, yenna-d d akken iɛjeb-as usenfar imi d ayen ara d-yawin azal n 1000 n yimekwan n uxeddim i yimezdaɣ n tama-agi, u ad ibedd ɣer tama n Rebreb deg usnerni yecban isenfaren am wigi. Akken ara yili, daɣen, d yiwen n usenfar ara yesbuɣren tamnadt-agi. Ad-nesmekti kan d akken takubbanit n Cevital teṭṭef amḍiq amenzwaru di tmurt n Lezzayer. Ma yella d anemhal-is Mass Issad rebrab, yeṭṭef amḍiq wiss 6 gar yiwudam imesbaɣuren di tefriqt , ɛla ḥsab n tesɣunt Forbes .

  S. Y. 

  
 deg yiwen unejmuɛ i d-yeḍran ddurt iɛedan di tmanaɣt akked tɣamsa , ibarreḥ-d umaṣwaḍ amatu n usegmi Mass Nedjadi Mseguem , d akken ad tili yiwet n tarrayt tamaynut deg uselmed deg uswir amenzu. Yenna-d d akken iswi n tarrayt-agi d asejhed n uswir n yinelmaden. Ɣef waya, ad xedmen yiselmaden yiwen n usuliɣ anda ara d-lemden amek ara seddun tangiwin-a s tarrayt-agi tamaynut . Akken daɣen i d-nnan belli igemmaḍ n yikayaden ineggura, ama wid n uswir amenzu neɣ n uswir alemmas, ulin ɣef wid n yiseggasen iɛeddan. Ma yella deg uswir n tesnawit, yenna-d akken akud n yikayaden ad ttwabeddlen: llan sɛeddayen yinelmaden di 4 n ussan, ad uɣal ɣer 2 n wussan d uzgen, deg useggas aɣurbiz i d-iteddun. Ma yella d ikayaden n 5 n wussan, ad uɣalen ɣer 3 n wussan d uzgen. « Anect-a, lmeɛna-s ad yettwasenqes wakud akked tangiwin, acu kan, mačči d asɛeddi ur sɛeddayen ara tangiwin-nniḍen’’. Aberreḥ-a, yesekker-d herwel deg yiẓeḍwa n internet, imi yeffeɣ wawal d akken d tutlayt n trumit akked teglizit ara yettwaksen. Syin wid yessexd amen iẓedwa-agi, begnen-d lɣiḍ-nsen ɣef leṛyuy-a. Itezzi usenqen-nsen gar tutlayin d wayen yelhan i yinelmaden. Qqaren-d:’’ Ayɣer ur d-ttilint ara tutlayin-nniḍen, d tutlayt n teknulujit’’. Gar wa d win, yal yiwen akken i d-yenna, meɛna rray aneggaru, ad yuɣal i wid yellan deg tneɣlaft n ttrebga . Akken daɣen i d-yenna belli, ad tettekki tezmilt n n uztazal di leḥsab n tezmilt n ukayad n BAC .

  Yamani Souhila 

  
 Ugar n ddurt i sɛeddan yimezdaɣ n tɣiwant n Ayt Smaɛel, akked wid n Tsexriwt, war aẓeṭṭa n tilifun uqɛid. Aya yeǧǧa imezdaɣ ad mmɣen deg wurrif akked ucewwel imeqqranen annect iḍul uɣilif-a. Ladɣa imi tikkelt-a, yekka-d wugur seg Djezzy, aẓeṭṭa n tilifun amezwaru i yelhan deg Ayt Smɛel. Wamma wid n Mobilis d Oredoo, yezga uɣbel-nsen seg waṭas-aya tura, ar ass-a urɛad yefri. « Nesteḥyar ayendin abrid-a mi d-yekka uɣilif seg uẓeṭṭa ifazzen ɣur-neɣ seg wacḥal tura d aseggas. Iḥun Rebbi ur iɛeṭṭel ugar n wakud, ufan-as-d dayen tifrat. Wamma tili wiss amek ara nexdem ». D awal n yiwet n teḥdayt seg Ayt Smaɛel. Deg yiwen n usentel, ayen yeǧǧan axrab n uẓeṭṭa-a yesqelleq nezzeh imezdaɣ n tɣiwanin i d-nebder, mačči kan imi ur zmiren ad siwlen neɣ ad ceyyɛen izen. Maca imi ula d ayen sɛan d idrimen tikwal ad d-ibin, tikwal ad iruḥ, ad ten-id-tluɛa taɣect yettwaskelsen ad as-tiniḍ ur sɛin. Ɣef leḥsab n tkebbanit n Djezzy, i terza taluft, yella icudd uɣilif-a ɣer kra n yimahilen n usetrer n uẓeṭṭa-nsen, ideg qeddcen imir-nni. Ɣef waya ihi, uznen iznan i yimsaɣen i yettwaḥuzan s uɣilif-a, ideg nezmer ad nɣer aya: « I lmend n tmehlin n usetrer, yella-d kra n uddebdeb deg uẓeṭṭa-nneɣ iḍelli. Ttxil-wat qeblet asaruf-nneɣ ɣef ucewwel i d-iḍefren ». Ad d-nerr kan awellih d akken mačči ala yiwen n wass i yexreb uẓeṭṭa, am wakken i d-yeqqar yizen, wanag azal n ddurt neɣ ugar.

  M. K. 

  
 Seg wass n 14 yunyu ideg nella tura, i tebda, deg tmurt n Rrus, Teqbuct n umaḍal n ddabex n uḍar. Taẓrigt-a aql-itt deg tis 21, kkint deg-s 32 n Tmura. Aṭas n medden i iḥemmlen addal-a, llan ḥaren amek ara walin ttiɛad-a amaḍlan i d-yettuɣalen yal 4 n yiseggasen, imi yiwen n ugraw n tregwa i yesɛan tadrimt, yeṭṭef akk tisura n usiweḍ n temliliyin i waṭas n tamiwin n ddunit. Gar tewtilin timeqqranin i d-yexdem i wid yettafaren addal deg Tefriqt n Ugafa, akken ad teg ttjara ɣef uɛrur-nsen, ilaq fell-asen ad d-aɣen adimu s ssuma ɣlayen, akken ad izmiren ad sɛun tiregwa-s lqidar n useggas. D ayen iwumi ur tessaweḍ teḥrict taẓawalit n tmetti, ur nezmir ad teḍmen xersum tamɛict yelhan. « Ayen i ɣetsen yimḍebbren n tregwa-a, d ayen ur iqebbel wallaɣ. Walan kan amek ara d-skecmen tadrimt, ur walan amek ad ssiwḍen ttiɛad i ddunit. Yak ddabex n uḍar seg waddalen i aɣ-izeddin aṭas ». I d-yenna yiwen n umezdaɣ n Ayt Smaɛel. Maca, ayen i d-yusan yewwi-d abeḥri i turin n lɣaci-a, yekka-d seg tmurt n Telmant (Lalman). Imi yiwen n ugraw n tregwa n tmurt-a, yuɣ izerfan n usiweḍ, yefren ad yesɛeddi timliliyin n teqbuct n umaḍal baṭṭel, seld mi zdint tregwa-a tiɣin n temliliyin ara d-yettilin merra alamma d 15 deg yulyu. Dɣa ad d-nesmekti belli d ayen i d iswi n yiseggasen, akken ad izmiren yiẓawaliyen ad ḍefren baṭṭel ttiɛad-a. Ɣas ma yella tutlayt n uwennet tella-asen cwiṭ d ugur i tegzi, maca tumert n uḍfar n yakk timliyin baṭṭel, tɛedda akk ayen nniḍen. «Ur nudaɣ ɣef wayen i yi-ibeɛden segmi ẓriɣ llant tregwa talmanin i d-yessenɛaten baṭṭel Taqbuct n Umaḍal. Acemma ur t-fehhmeɣ d tidet seg tutlayt talmant, maca tutlayt n ddabex n uḍar nfehhem-itt merra ». I d-yenna yiwen n yilemẓi i iḥemmlen addal-a. Akka ihi i ufan medden asellak ɣur Walmanen, i ixemmen s tmuɣli tamaḍlant.

  K.K 

  
 Aṛebbi n tzizwa d yiwen n leqdic iḍefren wid iḥemmlen agama, ma neẓra abaɣur swayes i d-tgellu tamemt, ama i lǧib-nsen, ama i tdawsa d ddwa akk i d-nettagem seg-s. Taggara-a ladɣa, tennerna mliḥ taɣult-a deg umaḍal, ula di tmurt-nneɣ d abrid-a i teḍfer. Deg Wehran, deg sin n yiseggasen-a yezrin kan, yella-d ufares n 635 n yiqenṭaren n tamemt. 

 D afares igerrzen ma nesserwes-it ɣer win n yiseggasen yezrin. Sser n wannect-a, d lebɣi i sɛan yifellaḥen-a d wigi yettṛebbin tizizwa, yerna skud ma tettnernay. Yiwet n ssebba-nniḍen i d-yernan di lɣella-a, d tallelt i d-ttafen sɣur tixxamin n tfellaḥt, ɣef wakken i d-nnan kra seg wigad-agi yettṛebbin. 

 Ad naf llan wazal n 600 seg wid iqeddcen deg unnar-a, 180 deg-sen d wid ilan tikarḍiwin tisudar. Ayen daɣen yesnernan aḥric-a, d timliliyin n usileɣ i d-yettilin yal tikkelt, qrib ahat deg yal akraḍyur tettili-d yiwet n temlilit sɣur tddukkliwin, sɣur tinmehliwin d texxamin n tfellaḥt i usnerni n uswir n yifellaḥen-a d uwelleh-nsen d tarrayin i ilaq ad ḍefren akken simmal ad tettnerni lɣella-a, d kra n yiberdan i d-yewwi ur ten-sseqdacen ara deg unnar, acku gellun-d s lexsara d lmut n tzizwa. D tililiyin-a i yeǧǧan ad d-ffɣen 300 n yimsulaɣ imaynuten deg sin n wasunen kan, Ḥasi Bunif d Msergin yettwassnen s yidgan-nsen n tfellaḥt d lfirmat meqqren.

<p style="text-align:right">  Khaled Achoui 

  
 Ilul Masi Arib deg useggas n 1999, di Tizi Uzzu. Iḥemmel ad yeḍfer seg zik ayen ara d-yuɣalen d abaɣur i netta d tutlayt-is, imi qqaren: taɣemmat yesserbaḥen, tban seg temẓi. Yemmeslay-d deg tdiwennit-agi ɣef tirmit-is deg tira, arraz wis sin i yewwi deg tmedyazt d wayen-nniḍen.

  Aɣmis n Yimaziɣen: Ma nuɣal cwiṭ ɣer deffir, amek i d-tufiḍ iman-ik deg unnar n tira? 

  Massi Arib:  Tira d ayen ḥemmleɣ aṭas. Seg wasmi sεiɣ 15 n yiseggasen, ḥemmleɣ tira, ḥemmleɣ ad ɣreɣ daɣen idlisen, abaεda s tutlayt taqbaylit, ama d ungalen, d ammuden n tullisin neɣ d tamedyazt. Ttafeɣ iman-iw mi ara qqareɣ. Dɣa nniɣ-as ahat ula d nekk zemreɣ ad aruɣ am wiyaḍ. Tikwal ad qqimeɣ kan akka armi ufiɣ-d imru gar yifassen-iw, sxerbubuceɣ ɣef tewriqt kra n yifyiren. Xas akken drus ttḥulfuɣ s tumert mi ara aruɣ. Ciṭ ciṭ kan, armi d-ufiɣ iman-iw, xeddmeɣ isefra. Ɣef wakken walaɣ, d taɣuri-agi n yidlisen akked tmedyazt i yi-yewwin ɣer unnar n tira.

  Amek i asen-d-yusa i yimawlan-ik d wid akk i ak-iḥemmlen yisalli n ukcam-inek deg umaḍal n yimru? 

 Yal yiwen amek yettwali. Ma nmuqel ɣer kra n yimdanen, llan ttwalin tira ur sɛint ara azal meqqren, abaεda tid n tmedyazt. D asḥissef imi ur ttakken ara azal i leqdic n yimru. Maca, llan wiyaḍ ferrḥen aṭas s wayen xeddme,ɣ ama d iselmden-iw, d imawlan-iw neɣ d imeddukkal-inu i yi-d-ttakken afud yal ass.

  Mmeslay-aɣ-d cwiṭ ɣef warraz wis sin i tewwiḍ deg tfaska n Udrar n Fad… 

 Arraz-agi, tidet kan d win ur rǧiɣ ad t-awiɣ. Ur umineɣ ara mi sliɣ i yisem-iw yewwi arraz wis sin, imi d tikkelt tamezwarut ara kkiɣ deg tfaska, s yisefra imenza. Ferḥeɣ aṭas yis-s, acku yefka-yi-d ugar n lebɣi d tebɣest i wakken ad nejreɣ abrid.

  Aṭas n yimura d yimedyazen Iqbayliyen i ak-yettwalin tesɛiḍ imal n lɛali, ara d-yefken abaɣur i tutlayt taqbaylit. D acu-t wawal-ik ɣef waya? 

 D ayen yessefraḥen aṭas mi ara waliɣ imura iqbayliyen ttakken-iyi-d afud, qqaren-iyi-d imal-ik ad igerrez. D ayen ara yi-yeǧǧen ad kemmleɣ tira n yisefra neɣ n wayen-nniḍen. Tira n tutlayt-inu d tamsalt tamezwarut ara d yi-yeǧǧen ad aruɣ i wakken ad tidir.

  Di taggara, d acu tessarameḍ ad txedmeḍ sya ɣer sdat? 

 Ssarameɣ ad d-ffɣeɣ d aselmad n tmaziɣt, ad sselmadeɣ tutlayt-inu. Ssarameɣ diɣ ad d-ffɣeɣ d amaru, ad ttaruɣ ungalen d tullisin.

  Testeqsa-t Kaissa Khalifi. 

  
 Ass-nni n letnayen iɛeddan, 3 deg duǧember, ɣelqen abrid aɣelnaw wis 12 yimezdaɣ n taddart Iqemmuden, yettabaɛen ɣer tɣiwant n Tizi Uzzu, i d-yezgan deg unzul n ugerzu, seld asɛuẓẓeg n temeẓẓuɣt n yimḍebbren teɛna temsalt ɣef wayen ssuturen ugar n 5 n yiseggasen-aya, tura. Yerkeb-iten lɣiḍ, ladɣa, ɣef lgaz n temdint d trisiti i mazal ur d-newwiḍ. Yella-d uɣlaq n ubrid deg umekkan iwumi qqaren Annar amellal. ‘’D iseggasen-aya segmi ssuturen isufar yecban-wigi i d-yewwi ɣef yemḍebbren teɛna temsalt akken ad d-awḍen i yimezdaɣ, aladɣa deg talit-agi n tegrest’’. I d-yenna yiwen deg yimezdaɣ n taddart. Sdat n uɣlaq n ubrid aɣenaw wis 12, ɣelqen yiberdan yemgaraden n ugerzu n Tizi Uzzu, dayen ur neɛǧib imsebriden. Ur tefri ara temsalt n tullya n ubrid armi i d-usan yimḍebbren teɛna temsalt i yennejmaɛen akked teseqqamut n taddart n Iqmuden dɣa Ɣer taggara n lejmaɛ, ssawḍen yimḍebbren, ad qenɛen iɛegallen n teseqqamut s faru n yiɣeblen i ten-iceɣben, syin yelli ubrid ɣef 11 n tsebḥit.

  A. Z. 

  
 Ass-nni n lexmis i iεeddan 14/12/2017, i telli s wudem unṣib tezrigt tis mraw (10) n rreḥba Ğerğer n udlis, ɣef 10h n ṣṣbah deg Temkerḍit tagejdant n tɣuri taɣerfant n lwilaya n Tizi Uzzu.

 Ad d-tili ɣef teɣzi n ddurt, imi tebda ass-nni n amhad 14/12/2017, ad tekfu azekka n aram 19/12/2017. Tella-d rreḥba-agi n tikkelt-a s usentel-agi “Tafarest taseklant d tussnant n yimura-nneɣ n tsekla: d tajmilit i Mulud Mɛemmri”. Tella-d deg semmus n yimukan, ama deg Temkerḍit tagejdant n tɣuri taɣerfant n Tizi Uzzu, ama deg Uxxam n yidles-is Lmulud At Mεemmer d tneḍfaret-is Krim Belkacem n Azazga, d Uxxam n ssinima, tella–d daɣen deg Wammas adelsan Matoub Lounès n Ain El Hammam. D rreḥba n udlis deg tezrigt-is tis mraw, ideg ttekkint wazal n 30 n tezrigin i ixedmen timsikiyin n yidlisen-nsent, ad d-nebder gar-asent: El Amel, La pensée, Tamagit, Richa Elsam, Numide(…). Am wakken daɣen i llan wazal n 40 n yimura ara ixdmen asenzi s ubuddu n yidlisen-nsen, gar-asen, Idir Bellali, Chabane Imache, Kenza Djurdjura, Lynda Koudache, Brahim Ben Taleb, Med Ameziane Tadjer…atg. Heggan-d yimsuddsen n leqdic-a ahil adelsan d amerkanti, imi yal ass seg 09h alamma d 17h n tmeddit, ttilint-d temsikniyin n yidlisen sɣur tezrigin yettekkin deg ttiɛad-agi, ttilin-d daɣen waṭas n yisenza s yibuddan sɣur yimura akked ddeqs n yisikwan yemgaraden, am wakken diɣ i d-tettili temsikent tuzigt i umaru Mulud Mɛemmri, iwumi tuɣal tejmilt aseggas-agi. Ma yella d ayen i d-yeqqimen deg wahil-agi n 5 wussan-agi iɛeddan (seg lexmis armi d letnayen), yella-d akka. Ass-nni amezwaru, deg temkerḍit tamaynut ideg i d-tella tulya tunṣibt n rreḥba-agi, ɣef 10h45, i ḥedren waṭas n yiwudam gar-asen: lwali n Tizi Uzzu, aselway n Usqamu aɣerfan n lwilaya (APW), Lounis Ait Menguellet, Taleb Tahar…atg. D waṭas n yinemhalen n uḥric n yidles. Dɣa yella deg tsebḥit-nni beddu n sin n yisikwan, n tira akked tɣuri s ttawil n Braille. Ma deg tzeqqa n yisaragen ɣef lewhi n 14h00 n tmeddit, yella-d usarag n umaru d umnadi azzayri Amine Zaoui. Ma deg umḍiq n yigerdan, yella-d usikew “Ad xedmeɣ adlis-iw” sɣur inelmaden n uɣerbaz “Atmaten Bellil”. Deg uxxam n yidles, ɣef 14h00 n tmeddit deg tzeqqa n umezgun, yella-d usenɛet n usaru “L’opiun et le bêton” n Ahmed Rachdi. Ma deg tneḍfarit-is n Azazga, yella-d usiken n usaru-nni n “Le livre de la jungle” n Stephen Sommers. Ma tzeqqa n ssinima, ɣef 14h00 n tmeddit, yella-d uskan n usaru “La chine et encore loin” n Malek Ben Smail. Ma d ass-nni n lǧemɛa 15/12/2017, i d-yellan d ass wis sin n rreḥba-a, ha-t-an wayen i d-yellan deg-s: ɣef 10h00 n ssbeḥ, deg tzeqqa n yisaragen n temkerḍit tamaynut, yella uskan n usaru-nni n “L’opiun et le bêton” n Ahmed Rachdi. Ma deg umḍiq n yigerdan, llan-d sin n yisikwan, yiwen ɣef 10h00 i d-yellan d timlilit akked unallas Anis Ben Taieb. Ma d wis sin-nni d usikew “ad xedmeɣ adlis-iw” sɣur inelmaden n uɣerbaz “atmaten Bellil”, yella-d ɣef 13h00 n uzal. Ma leqdicat i d-yellan deg uxxam n yidles d wigi: ɣef 10h00 n ssbeḥ, deg tzeqqa n umezgun yella-d usiken n usaru-nni n “Le livre de la jungle” n Stephen Sommers. Ma deg umkan n yigerdan, llan-d sin n yisikwan, yiwen n tmucuha d tɣuri, wayeḍ n tira s ufus s tutlayt n tmaziɣt. Am wakken daɣen i d-llan sin-agi n yisikwan deg Tneḍfaret n uxxam n yidles, yellan deg Azazga, syin ɣef 14h00 n tmeddit, yella-d usenɛet n usaru “Tarzan”. Ma deg Wammas adelsan Matoub Lounès n Ain El Hammam, yella-d deg-s uskan n usaru-nni “La Colline oubliée” n Abderhmane Bouguermouh. Ma d ass-nni n ssebt 16/12/2017, deg Temkerḍit tagejdant, tella-d deg tzeqqa n yisaragen-is, temlilit akked umaru Rachid Boudjedra, seg 10h00 alamma d 12h00 n uzal. Syin akin ɣef 14h00 n tmeddit, ddima deg tzeqqa n yisaragen, tella-d temlilit tameẓyant s ṣṣenf n (Table ronde), s usentel-agi “Tafarest taseklant d tussnant n yimura-nneɣ n tsekla: d tajmilit i Mulud Mɛemmri”. D tilmilit i xedmen yimura d yimnadiyen-agi izzayriyen: Youcef Sayah, Sebkhi Nadia, Bilek Hamid, Hallouane Hacene, Bouallili Ahmed, Abdenour Abdeslam akked Yacine Si Ahmed. Ma deg umḍiq n yigerdan, llan-d sin n yisikwan, yiwen n tira d tɣuri s ttawil n Braille wis sin d winna n “Ad xedmeɣ adlis-iw” akked yinelmaden n uɣerbaz “Atmaten Bellil”. Ma deg Uxxam n yidles n Tizi Uzzu, akked Tneḍfaret-is n Azazga, llan-d leqdicat idelsanen kif-kif-iten, dɣa deg tzeqqa tameẓyant, ɣef 10h00 yella-d usenɛet n usaru-nni “L’Opium et le bêton” n Ahmed Rachdi, am wakken diɣen i d-yella usikew n usuneɣ n kra n wunuɣ seg tukkist n wungal-nni “L’Opium et le bêton” yura Mulud Mɛemmri. Yella-d diɣ usikew n tmucuha d tɣuri ɣef 10h00 deg tzeqqa tameẓyant n uxxam n yidles n Tizi Uzzu. Am wakken diɣen i d-yella uskann usaru-nni “L’Opium et le bêton” n Ahmed Rachdi. Iḍelli n lḥed 17/12/2017, deg tzeqqa n yisaragen n temkerḍit tameqqrant, yella-d wawal ɣef tira s ttawil n Braille ɣef teɣzi n wass. Dɣa lewhi n 10h30, tella-d temlilit akked unaẓur aderɣal Brahim Tayeb, syin akin ɣef 11h00 d asawen, llan-d sin n yisaragen. Amezwaru yefka-t-id Mass Abdel Djedid ɣef tlalit d unegmu n Braille, ma d wis sin yefka-t-id Mass Charaf Moussa, ɣef ulmad d uselmed n tɣuri s ttawil n Braille. Ma ɣef 13h00 n uzal, tella-d teywel d temlilit akked wid yessexdamen timkerḍiyin, sɣur Mass Boudaoud Brahim. Ma deg umḍiq n warrac ɣef 10h00 n ssbeḥ, yella-d usikew n tɣuri d tira s ttawil n Braille, syin ɣer-s ɣef 13h00 n uzal, yella-d usikew-nni “Ad xedmeɣ adlis-iw”, sɣur yinelmaden n uɣerbaz “Atmaten Bellil”. Ma ɣef 14h00 deg tzeqqa tameẓyant n umezgun n Uxxam n yidles n Tizi Uzzu, tella-d temlilit taseklant n Massa Lynda Kouddache, i yewwin awal ɣef wungal-is aneggaru “Tamacahut taneggarut”, syin ɣef 15h00, yella-d usenzi s ubuddu n wungal-agi. Am wakken daɣen i d-yella usarag-nniḍen ɣef “Mulud Mɛemmri amussnaw”, sɣur Mass Bilek Hamid akked Mass Hallouane Hacene. Ma deg umḍiq n yigerdan, ɣef 10h00 yella-d usikew n tmucuha akked tɣuri, syin ɣur-s ɣef 11h00, tella-d temsizzelt n tteswira n Mulud Mɛemmri i icebḥen sɣur yigerdan n usikew n usuneɣ. Yella-d diɣ usenɛet n usaru “La langue de Zahra” n Fatima Sissani, ɣef 13h00 n uzal d afella, deg tzeqqa n ssinima n Tizi Uzzu. Ma i wass-a n letnayen 18/12/2017, deg tzeqqa n yisaragen n temkerḍit tagejdant n lwilaya, ad d-yili wass n usileɣ i lmend n yixeddamen n temkerḍiyin n lwilaya n Tizi Uzzu. Timlilit tamezwarut n usileɣ, ad d-tili seg 09h00 alamma d 12h00 n uzal, sɣur Massa Chekouche Yamina. Ma d timlilit n usileɣ tis snat, ad d-tili seg 13h00 armi d 15h45 n tmeddit. Am wakken daɣen i ad d-yili usikew “Ad xedmeɣ adlis-iw” sɣur inelmaden n uɣerbaz “Méllal”, ɣef 13h00 d asawen. Ma deg tzeqqa tameẓyant n umezgun n Uxxam n yidles Mulud Mɛemmri n Tizi Uzzu, ad tili tameddit n wass-a ɣef 14h00 n tmeddit temlilit taseklant d usenzi s ubuddu n yiwen n udlis n yiwen umaru n lwilaya. Ma deg tzeqqa n ssinima n Tizi Uzzu, ad yili usenɛet n usaru “Le Vent des Aurés” n Lakhdar Hamina, seg 13h00 n uzal d asawen. Ma d azekka 19/12/2017, ad yili d ass aneggaru n rreḥba-agi tis mraw, yetturaǧu ad yili deg-s ɣef 10h00 deg tzeqqa n yisaragen temkerḍit tamaynut, yiwen n usarag sɣur Massa Amrane Noura ɣef tarrayt i iwulmen i usnerni n tɣuri taɣerfant. Am wakken diɣ ara d-yili deg Uxxam n yidles Mulud Mɛemmri n Tizi Uzzu, yiwen n umata ɣef 14h00 n tmeddit, syin ɣur-s d asarag n Mass Slimane Hachi ara d-yawin awal n taggara ɣef Mulud Mɛemmri. Ɣer taggara maḍi, ad d-tili tukci n warrazen d igerdasen n usebɣes, deg Uxxam n yidles Lmulud At Mεemmer n Tizi Uzzu, i wazal n 40 n yimura i ixedmen asenzi s ubuddu n yidlisen-nsen, akked 30 n yiselkinen i yixxamen n tezrigi yettekkin deg rreḥba-a n useggas-agi. Ma d tura ad nesmekti imeɣriyen-nneɣ s yidisan i d-isuddsen rreḥba-a n udlis deg tezrigt-is tis 10, ad d-nebder gar-asen: Taneɣlaft n yidles, Tamkerḍit tagejdant n tɣuri taɣerfant, Tanmehla n yidles d Uxxam n yidles n Tizi Uzzu, d tneḍfart-is n Azazga, s lemεawna n tesdawit Mulud Mɛemmri akked Tenmehla n usegmi n lwilaya n Tizi Uzzu…atg.

  Adaoun Abdelghani 

  
 Taddart n Ighil Bouchene, di tɣiwant n Ait Aissa Mimoun, tuki-d tineggura-a, dɣa tger-d ɣer unnar tikti neɣ asenfar n usicbeḥ n taddart. 

 Fuṛsen yimezdaɣ n taddart tagnit-agi n ukman deg yixxamen, i wakken ad lhin s leqdic icudden ɣer tezdeg. Dɣa di tazwara n waggur-agi n remḍan, sɣamen-d i twizi n ufras n taddart si rrif armi d rrif. Kksen leḥcic, fersen tiregwa n waman, rnu ɣer waya asizdeg n yizenqan n taddart. Tuɣal tefka iẓuran tekti-a n usicbeḥ n taddart, dɣa sɣamen-as-d s wadda. Yal amezdaɣ yettɛawan s wacu yezmer, wa stexriḍt, wa s yiɣallen, wayeḍ s tikta, wayeḍ wayeḍ… Ula d aselway n tɣiwant-agi, Mass Akli Chabane, yefka-d afus n lemɛawna i yimezdaɣ n taddart-is. Takti-agi, tennerna deg wallaɣen n yimezdaɣ n taddart-agi, armi uɣalen umnen yis-s, dɣa begsen-as-d akken ilaq lḥal. Mbeɛd mi kfan asizdeg d ufras n taddart, uɣalen ɣer usicbeḥ d ureqqem-ines s waṭas n tɣawsiwin. Gar usbaɣ d usuneɣ n leḥyuḍ n taddart s yizamulen n tmurt n Leqbayel : Tilawin, ixxamen, tiliwa, amaziɣ…atg. Yal lḥid d tafelwit n teklut, i yesɛan assaɣ d yidles d tmetti n uqbayli. Am wakken diɣ i ttheggin i lebni n yiwet n tala (tasebbalt n waman) di tlemmast n taddart-agi. Yella-d diɣ ureqqeɛ n yiberdan d yiɣulad n tzeɣwa d yixxamen yellan ɣef yiri n ubrid n taddart, anda terriḍ ad ak-id-qablen yiniten n wannay amaziɣ (Awraɣ, azegzaw d umidadi). Am wakken diɣ, i d-yella usicbeḥ n tzenqatin n taddart s tɣawisiwin iwumi ɛawden asexdem; rrwadi n tkeryas, isɣaren n ṭṭjur…atg, ula d nutni rrnan-d azal-nsen deg ccbaḥa n ṭṭerf n ubrid n taddart. Mazal yettkemmil usicbeḥ n taddart-agi deg wussan-agi iɛeddan uqbel lɛid, yetturaǧu ad ikemmel ula ɣer sdat. Mbeɛd aṭas n tcemliyin i d-yellan sɣur yimezdaɣ n taddart-a, kkren yilmeẓyen-s i uslali n yiwet n tddukkla n ugama “Asnegmu”. D tiddukkla i d-yelhan tura s leqdic-agi n usicbeḥ n taddart. I lmend n waya, yenna-d uselway-is Kheddam Brahim : “Tiddukkla Asnegmu, tlul-d di tlemmast n umussu-agi uɣur i d-tekker taddart-nneɣ. Nebda-d leqdic s yisem n yimezdaɣ n taddart, yuɣal nessaweḍ, neslul-d tiddukkla-a ara d-yelhin s uḥric n ugama deg taddart-nneɣ”. Ikemmel Mass Kheddam awal-is ɣef usenfar n tddukkla-agi, ara yeddun ɣef teɣzi n tlata n yiseggasen, yenna-d : “Asenfar-nneɣ agejdan, d abeddel n wudem n taddart-nneɣ, ayɣer ala ur nessawaḍ ara ad nettekki deg temsizzelt n tezdegt Aissat Rabah, neɣ ad necbu taddart n Sahel di Bouzegene. Nessaram diɣ, tudrin-agi i aɣ-d-yezzin ad ɛandent ɣer wayen yelhan. Di taggara, ad nesnimer akk wid yettɛwanen di ccɣel-agi, ama s lqerb ama s lbeɛd.” Am wakken diɣ i iṛeggem i yimezdaɣ n taddart-agi, aṭas n yisenfaren d tɣawsiwin ara ibeddlen deg taddart-a deg uḥric n ugama d tezdeg. 

  Adaoun Adelghani  

  
 Tella-d ass n sed 15 di cutember yezrin, s ddaw leεnaya n tdukkla Axxam amaziɣ tzabut s tira n tmaziɣt, d tajmilt i umeɣnas Nur At Amara, akked tmarut Kaysa Xalifi, deg rreḥba n usmel (forum ) n udlis.Timlilit-a, tessemlal-d kra n wid iḥemmlen taqbaylit, yebɣan ad yexdem fell-as, imi argaz-agi iwumu rran tajmilt, d win i d-yefkan aṭas i teqbaylit d tmaziɣt s umata. Deg tallit anda ur llin ara aṭas n wid yettarun s tmaziɣt, netta ixeddem-aɣ-d timsirin, i yellan d llsas i umur ameqqṛan n wiḍ i d-yeffɣen ass-a d imura, d imedyazen. Amedya d tamarut taneɣmast Kaysa Xalifi, fell-as talwit, i yellan tettabaε tadwilt-is deg tiliẓṛi. Aṭas i d-yerran i tiɣri-a gar-asen imura s tutlayt tamaziɣt/taqbaylit d wid yettwassnen s timmeɣnest am Unaẓur Zedek Mouloud, Arezki Rabia akked Madjid Soula. Am akken i aɣ-tenna Massa Samia At Amara, taselwayt n tddukkla-a, i yumren nezzeh imi ṭṭuqten wid idefren abrid n urgaz-is, fkan-as azal-is i tutlayt. Dɣa tenna-aɣ-d : «Ferḥeɣ ayendin imi aṭas n Yiqbayliyen i d-yerran i teɣri, ama d amectuḥ neɣ d ameqqṛan, d argaz neɣ d tameṭṭut. Ula d tazeqqa anda i nexdem leqdic-nneɣ, teččur s lekmal-is. Usan-d azal n 120 n yimekkiyen, gar-asen 80 ttarun akken ilaq, 28 tira-nsen tgerrez, ma d ayen i d-yeggran tura kan i bdan amecwar n tira. Dɣa d ayen yessefraḥen imi llan wid inejren abrid n Nur d Kaysa ». Tkemmel deg wawal-is: « Ilaq yal yiwen, ad d-yefk ayen iwumi yezmer akken ad yidir yidles d tutlayt-nneɣ ». Γer taggara, ad d-nekfu s wawal n Dda Nur, i t-id-yugmen ula d netta sɣur Dda Lmulud : « yella yiwen, yella ulac-it, yella yiwen, ulac-it yella ». Ihi kunwi ɣas ma yella ulac-iken, tezgam deg wulawen i lebda.

  K. K. 

  
 Tamettant n Lewnis Xalifi (n Dexla Ɛli) tḥuza akk imezdaɣ n taddart n Ayt Tɛisiwt, Ayt Smaɛel s umata d yimdanen n yiẓeḍwan inmettiyen. Mi d-yewweḍ yisalli n tmettant-is ass n 12 ɣuct yezrin, di leɛmer n 35 n yiseggasen, buhan n yimeṭṭi i d-smaren medden. Ula d imdukkal-is n uxeddim, a tin s ḥulfan! Lewnis d ameddakkel aqbur, gar-aneɣ ḥaca semmus n yiseggasen deg umdur. Zemreɣ ad d-iniɣ nemyussan am watmaten, acku d tarwa n watmaten, lwaḥi i d-nekker, akken i nurar ddabex d wayen-nniḍen, akken i neksa lmal, akken i d-nimɣur. Lewnis yella iḥemmel mliḥ ccna d uẓawan, yetturar ula d amundul i yelmed send ad yesɛu 20 n yiseggasen. Acḥal n tikkal i d-yerza ɣur-i, nesqecmiɛ, ncennu. Aredmani segmi nemɣur, yettili-d ccna deg tuget n temliliyin-nneɣ.

 Azal n sin n wayyuren tura, yusa-d ɣer ɣur-i s umundul deg ufus, neqqim-as taswiɛt n lɛali. Acḥal i necna, netta s umundul, Meẓyan s ssnitra. Nmeslay ɣef ddeqs n yisental-nniḍen daɣen, gar-asen tagrudit, taqbaylit, Zeddak Mulud d wayen-nniḍen. Aṭas n waktayen i sɛiɣ akked Lewnis, ama n zik neɣ n taggara-a. Llan seg-sen ula d wid n unecraḥ. Yiwet n tikkelt, nella d igerdan, cniɣ-as-d yiwet n tezlit i d-snulfaɣ nekkini nniɣ-as: « Ma tsergeḍ-d wi tt-ilan tezlit-a? » Yenna-yi-d: « n Ayt Mengellat ». Ttaḍsaɣ nniɣ-as : « ayen d ayla-w ». Ula d netta yella yesnulfay-d zik awalen i tezlatin i as-iɛejben. 

 Acḥal i iḥemmel ad d-nesmekti tidak-nni! Yiwen n ubrid daɣen, nekk urɛad kcimeɣ tanubi, nemserfa ɣef yiwet n taluft neqqim ur nemlaɛi azal n kraḍ n wussan. Deg wussan-nni, ttɛebbireɣ d yiman-iw ufiɣ d nekk i iɣelḍen mačči d netta. Dɣa, mi d-yekcem s axxam-nneɣ tameddit, muddeɣ-as afus-iw akken ad nemsamaḥ. Iwehha-d ula d netta wayla-s yenna-yi-d: « akka i ixeddem win ifehmen ». Cfiɣ amzun d iḍelli ɣef waṭas n waktayen-nniḍen i izemren ad gen adlis. Lewnis, d aḥnin si temẓi. Asmi d-iban deg-neɣ waṭṭan n tmaẓwalin nekk d Kaysa, yezga yettawi-aɣ ɣer unnar n Tizwal akken ad nenher dinna avilu. Tikwal yettɛawan-aɣ ula deg yiluɣma n waddal deg uxxam. Segmi yekseb takerrust, yezga iɛerreḍ-iyi ad nḥewwes ɣer da d dihin, mi yettwali ur ssugguteɣ tuffɣiwin.

 Iseggasen-a ineggura neffeɣ kra n tikkal di taddart. Lewnis ur yeḍfir tasekla, maca iḥemmel ayen akk yellan d taẓuri; yella gar tgejda n yiwet n tkebbanit di Bgayet. Ilehhu-d d uḥric atiknikan d wayen yerzan iɣawasen (leplanat). Ɣas ur as-d-tettwaldi tewwurt n bakalurya, iga yiwet n tannant ideg i d-yewwi iman-is, yeldi ihi tawwurt-nniḍen deg umecwar-is. Tura truḥeḍ ad tesgunfuḍ tama n Kaysa Xalifi iɣef tettruḍ, seld kra n yiseggasen n umennuɣ akked waṭṭan. Sin n warraw-ik i d-teǧǧiḍ aql-iten gar yifassen n tayri d laman. Sgunfu di talwit a Lewnis-nneɣ!

  Mhenni
Khalifi 

  
 I lmend n umulli wis 8 n tmettant n yitri n ccna akked tezlit taqbaylit, i iɣaben 8 n yiseggasen-aya, smektan-d Yimkecren acennay Rahim. 13 deg waggur n furar 2010, anwa aqbayli ur necfi fell-as, ula d igenni yebra-d i yimeṭṭawen s lehwa. Ḥemlent akk wallen n wid i t-yessnen, ladɣa tid n yicennayen neǧǧret iɣezran.

 Ulamma ɛeddan yiseggasen-agi am lebraq, maca mazal imdanen cfan ɣef wasmi i d-yewweḍ yisalli n tmettant n ucennay Mouh Rahim. Ulac win ur iɣaḍ ara asmi yemmut, yeḥzen ula d adrar i t-id-yefkan. Azekka-in n temḍelt-is, ulac ansi ur d-usin ara lɣaci, ula d icennayen ddeqs i ḥedren lǧanaza-s. Ma dayen i d-ibeggnen leḥmala i t-ḥemmlen medden s tuget neɣ ifennanen s wuzzig, d tirza-nsen s ṭṭaqa ɣer tejmilt i d-as-yuɣalen ass-nni n lǧemɛa 23 furar 2018, deg taddart-is tanaslit. Ddeqs n yicennayen i d as-yerran tajmilt s tezlatin-is, ladɣa arraw n temnaḍt-is yecban: Karim Khelfaoui, Chabane Oubariz, Moh Oubelaid, Ahcene Bedrani, Rachid Zellag akked waṭas n yifennanen-nniḍen, gar-asen: Karim Addar, Karim Nait Mouhand, Remdan Mechache, Azeddin Tareb, Ferhat Medrouh…atg. Am wakken daɣen i fkan tagnit i yicennayen ilmeẓyen neɣ iḥafaḍen, i wakken ad d-awin kra n tezlatin-ines. Am wakken daɣen i d-llan yicennayen-nniḍen i d-yewwin tizlatin-nsen, gar-asen Lani Rabeh, Hassan Nait Zaim, Youcef Guerbas…atg.Tameɣra-agi, tella-d deg ttnasfa n wass armi d tameddit, maca deg tsebḥit n wass yella-d wahil s wazal-is. Dɣa ɣef 9h30 n ssbeḥ, bdant snat n temsikniyin meqqren, yiwet n ttsawer-is, tayeḍ n yimuhal-is d wayen yettwarun fell-as deg tɣamsa. Ma ɣef 11h00 n uzal, sersen tlata tmeqqunin n yijeǧǧigen ɣef uẓekka-s, syin yella-d umeslay sɣur tnemhalt n yidles Massa Goumeziane Nabila, aselway n tɣiwant n Ait Aissa Mimoun Mass Akli Chabane, atmaten n Rahim d yimeddukkal-is…atg. Leqdic-agi, yella-d deg uɣerbaz amenzu “Atmaten Sahali Said, Mouhand Ouremdan” n taddart-is, ma d asuddes-ines yella-d sɣur tasqamut n taddart-is n Imekchrene, Tawacult-is, Asqamu aɣerfan aɣiwan n Ait Aissa Mimoun, Tanmehla n yidles n lwilaya n Tizi Uzzu, Axxam n yidles Mulud At Mεemmer n temdint-agi, d Umazday n yirmad idelsanen d yinaẓuren…atg. Ad d-nesmekti kan belli, akk ttawilat ttwaheggan, imi galɛum n yimdanen i d-yeddan deg lkiran n usiweḍ i d-tefka tɣiwant-agi i lmend n wannect-a, dɣa wwin-ten ɣer Uxxam n yidles Mulud Mɛemmri n Tizi Uzzu, i wakken ad d-awin imdanen i beɛden. Bdan-d abrid ɣef 09h30 n ssbeḥ, leḥqen-d ɣer taddart n Imekchrene ɣef 10h45 n ssbeḥ, syin ruḥen srid ɣer uẓekka-s. 

   A. A. 

  
 Badis Memḥudi d yiwen n yilemẓi n 18 n yiseggasen, d asnawi-amedyaz, d mmi-s n taddart n Tizi wal, taɣiwant n Tizi n Berbar. Yettunefk-ak warraz n yilemẓi Deg teẓrigt tis 16 n tfaska n tmedyAzt n Udrar n fad i yettuɣalen yal aseggas d tajmilt i Mulud Mɛemmeri.

  Aɣmis n Yimaziɣen : Deg   tazwara, ini-d i yimeɣriyen anwa i d Badis Meḥmudi ?  

  Badis Meḥmudi  : Nekk d yiwen n yilemẓi n 18 n yiseggasen. Bdiɣ-d acrured deg unnar n tmedyazt deg 2014. D mmi-s n taddart n Tizi wal, i yettafaṛen taɣiwant n Tizi n Berbar, aql-i d anelmad deg tesnawit n Uweqas, tawilayt n Bgayet.

  Deg teẓrigt tis 16 n tfaska   n tmedyazt n Udrar n fad,   yettunefk-ak warraz n yilemẓi, amek i tḥulfaḍ s wanect-a ?  

 D tikkelt tamezwarut ara kkiɣ. Iswi-w, ur yelli ara d arraz. Ruḥeɣ kan ad lemdeɣ neɣ ad d-agmeɣ kra n tmussni. Mi i yi-d-yewweḍ yisalli n warraz-a, dayen ur umineɣ, ferḥeɣ nezzeh. D tazwara yelhan. D ayen i d-yessemɣin assirem deg-i.

  Melmi i tebdiḍ tessefruyeḍ ? 

 Tzemreḍ ad-as-tiniḍ azal n 4 n yiseggasen-aya. De tazwara, seffrayeɣ kan i yiman-iw, almi d 2016 i bdiɣ keccmeɣ s annar s wudem unṣib.

  Γef wacu i tḥemmleḍ ad   tessefruḍ ? 

 Mačči d yiwet n temsalt i ɣef ḥemmleɣ ad ssefruɣ, akken i as-qqaren « Caṭent εerqent ».

  Anwa-ten yimyura d   yinaẓuren i ɣer i d-tettagmeḍ ? 

 Mačči d yiwen neɣ d sin. Llan atas am Dustuwivski d Mulud Ferεun, ma d icennayen, yella ccix n tayri Mass Farid Ferragi akked unaẓur amḥaddi Uleḥlu.

  Ahat tesɛiḍ kra n   usenfaṛ sya ɣer sdat ? 

 Ih llan, mačči atas-aya segmi kkfiɣ yiwen n wungal, maca urεad ufiɣ taẓrigt. Akken daɣ i ttheggiɣ ammud n yisefra, ahat d t-kkfuɣ deg ussan-a i d-iteddun. Sya ɣer sdat, ad heggiɣ ammud n tmuεay d wayen-nniḍen…

  Ahat yella kra i terriḍ,   ad d-theḍreḍ fell-as ur   ak-id-steqsaɣ ara ? 

 Bɣiɣ ad hedreɣ ɣef lexṣas n ufus n tallelt, ladɣa mi ṭṭuqten wid yettruẓen ifadden, ama d wid yellan deg unnar neɣ berra i unnar.

  Send ad nfak tadiwennit-a, budd-d abruy seg tmedyazt-ik i yimeɣriyen… 

 <em>Anwa ur ak-nessin </em>

 <em>A bab n tutlayt </em>

 <em>Tezdukklet timuɣliwin </em>

 <em>Yis-k i nessen taɣmayt </em>

 <em>Tutlayt, ceεlent-as tiftilin </em>

 <em>Almi tuɣal d tamezwart </em>

 <em>Isem-ik deg umezruy yella </em>

 <em>I lbatel tegzmet iffer </em>

 <em>Terniḍ-d ula tira </em>

 <em>Tameslayt yis-s i tezwer </em>

 <em>Ula tiktiwin-ik, ur xusent ara </em>

 <em>Fell-asent terwiḍ aseḥbiber </em>

 <em>Tura xas steεfu di lehna </em>

 <em>A Dda Lmulud n At Meεmmer</em>

  Awal-ik n taggara swayes   ara nessali tadiwennit-a  

 Ad d-iniɣ tanemmirt i kra n wid i yissebɣasen. Ad senemreɣ kra n win sneɣ, tanemmirt daɣen i kunwi i yi-yefkan awal i wakken ad suffɣeɣ iḥulfan-iw. Ad snemmreɣ arrac n taddart n Tizi wal, iɛeggalen n tiddkkla tadelsant Adrar n fad, akked kra n win ara yeɣṛen tadiwennit-a. 

  Yesteqas-t Mouhoubi Akli 

  
 Mandi Abdelaziz, d yiwen unaẓur i ixeddmen deg taɣult n uwlaf. Yewwi aṭas n warrazen ama di tmurt n Lezzayer, Tunes, Merruk…atg. Gar-asen : Arraz amezwaru deg temsizelt taɣelnawt n uwlaf deg Tizi Uzzu; arraz wis sin deg lwilaya n Msila. Deg tdiwennit-a, newwi-d awal ɣef umahil-is akked yisenfaren i d-yettheggi sya d afella. 

  Aɣmis n yimaziɣen: D anwa-t ?  
   Abdelaziz Mandi : D awelfan. Luleɣ deg Wat Yanni deg useggas n 1974. Tusa-d tikti-agi mi walaɣ yiwen n umeddkkel-iw ixeddem awlef. Tidet kan, di tazwara, ur i yi-d-tewqiɛ ara mliḥ deg-s, acku ur zriɣ d akken d taẓuri, d lebḥar lqayen. Syin akkin, walaɣ amek i ixeddem tiwlafin, amek i d-yessebgan cbaḥa deg teswira, dɣa sya i yebda umecwar-iw deg useggas n 1994.

  Acu n umekkan i tewwi teswira deg tudert n yal ass ?  
  Tawlaft, d ayen i d-yessefhamen aṭas n tɣawsiwin i nettwali: asuneɣ, areqqem, initen, tafat… Tawlast, d ayen i yettilin yal ass yid-nneɣ, acku deg bnadem, tella tiṭ tettwali ayen yakk i d as-d-yezzin d teswirat. Ihi, seg wasmi ara d-nlal, nettwali teswirat, initen. Tesɛa teswira amekkan meqqren deg tudert-nneɣ n yal ass.

  Amek-itt liḥala n uwlef deg tmrut s umata ? 
  Nesɛa aṭas n wid i t-ixeddmen akken iwata, maca d yiwet n taɣult i yettwaḥeqqren s waṭas di tmurt-nneɣ. Taɣult-agi, ur tettwassen ara aṭas. Ulac win ara d-yeffken afud i yilmeẓyen i ixeddmen deg-s. Am wakken daɣen, timetti-nneɣ, ur tqebbel ara aṭas axxedim-agi ,d amedya : ad d-teddmeḍ allal n tewleft, syin ad tleḥḥuḍ deg ubrid, neɣ di ssuq, ad ak-id-walin yimdanen amzun akken la ak- d-qqaren : « ḥadder ad i yi-d ṭfeḍ teswira’’. Ttugaden. Ur nezri ara ayen. ad d-nernu tayeḍ, wid teɛna temsalt, ur steɛerfen ara s unaẓur, ur d as-fkin ara azal i tẓuri-agi n tewlaft. Rnu ɣer waya, leɣla n wallalen i nessexdam deg umahil-agi-nneɣ. Ma yella, nuɣal-d ɣer usileɣ, ad naf d akken ulac aṭas n yiɣerbazen i ixeddmen anect-agi . Timura i iteddun ɣer sdat, fkant azal i tẓuri : ama d awelfan ama d acennay neɣ d amaru . Di tmurt-nneɣ, ur tezmireḍ ara ad tessenzeḍ tawleft deg yiẓeḍwa inmettiyen, maca di tmura-nniḍen d azref n unaẓur akken ad yesenz ayen i d-yesnulfa.

  Awal ɣef tewlafin n uberkan d umellal…  
  Tiwlafin-agi, sɛant ṣṣifa-nsent weḥd-nsent. Nekk, ttakeɣ-as icbi ɣer lfeṭṭa n At Yanni, acku d taẓuri. Ttakeɣ-as rruḥ am wakken i yi-d-yussa rruḥ si tmurt-iw n At Yanni. Ṣṣenf-agi, d win i ḥemmleɣ aṭas ad xeddmeɣ yis-s. D tigejda n uwlef , s ṣṣenf-agi, i d-tebda.

  Amek iga, ɣur-k, uwelfan igerrzen? 
  D win yessnen ad iwali, d win yessnen ad yeṭṭef asentel deg teswiɛin i icebḥen. D tiṭ-is ara iselḥun allal-is, mačči d allal-nni ara t-yesselḥun.

  D acu n ṣṣenf i tḥemmleḍ kečč ?  
  Ḥemmleɣ ad xedmeɣ s waṭas tiwlafin i d-nettmagar yal ass deg tudert-nneɣ, amedya : meḥyaf, leḥzen, tumert … Ḥemmleɣ ad awiɣ tawleft swayes ara ssiwḍeɣ izen akken iwata. Tin swayes ara iḥulfu umdan mi ara tt-yettwali, d awellah i bɣiɣ ad xedmeɣ 

  D acu n yisenfaren i d-tessewjadeḍ ?  
  Gar yisenfaren-iw : asuffeɣ n udlis anda ara d-jemɛeɣ ayen yakk i xedmeɣ deg taɣult-agi akked wayen yakk yerzan ɣer leqdicat iqburen i yeɛnan tameṭṭut. Aya, ad yili, d tajmilt i tmeṭṭut taqbaylit, d tajmilt i yemma.

  Awal n taggara…  
  Di tmurt-nneɣ, aṭas n yilmeẓyen i iḥemmlen awlef, d inaẓuren, maca anaẓur di tmurt-nneɣ ur yeswi ara, ur yesɛi ara amekkan-nni swayes ara yidir deg tmetti akken ilaq akken ttidiren yinaẓuren di tmura yennernan. Wigi i yebdan deg taɣult-agi, a win yufan ur ttruẓun ara axeddim-agi, axater mi ara txedmeḍ kra, tlaq-as tayri, neɣ fiḥel meqqar ma tesxessreḍ deg-s. « Win ixeddmen s yiffasen-is d axeddam, win ixeddmen s yifassen-is akked wallaɣ-is d inḍi, win ixeddmen s yifassen-is, s wallaɣ-is akked wul-is d anaẓur ». 

   Testeqsa-t Yamani Souhila  

  
 Santa Kruz di Wehran, d amkan ilan isem amazray. Tettwabna gar useggas 1577 d 1604 sɣur Spenyul, xedmen-tt deg umkan ɛlayen akken ad izmiren ad d-qablen aɛdaw-nsen syin.

 D aɣella n tallit-nni Santa Kruz i t-yebnan, ɣef waya i as-fkan isem-a. Ɣer tama-s, tella yiwet n tmesgida, maca medlent tewwura-s acḥal n yiseggasen-aya. Ussan-a i d-yella usunẓu-ines i tikkelt-nniḍen, s uneḥḍur n uneɣlaf n ddin, lwali n Wehran d ccix n zzawiya taɛalawit Xaled Ben Tunes akked Mass Géovanie Anjelo Bikou i d-yerzan s yisem n le Pape Fransis, d kra n yiwudam imasiḥiyen seg ugemmaḍ. Deg umeslay n uneɣlaf n ddin, yenna-d “d akken tullya n tmesgida-a d tagnit i usdukel d ureṣṣi n tmella d talwit, ilaq ad tili tlelli n teflest, yal wa ad iqader wayeḍ, akken ara d-ters talwit gar yimdanen n yiwet n tmurt”. Ladɣa ma neẓra annect-a yekcem deg tugdut d tlelli n teflest, imi yal yiwen d ilelli ɣef ubrid i ibɣa ad yaɣ, ilaq kan ad yili s uqader n wiyaḍ. D tikti yelhan, akken ara myezdin medden, ad d-tili tallelt gar-asen i ubaɣur n tmurt, ɣas ma mgaraden deg liman. Maca imeslayen-a, rran-aɣ kra n yiseggasen ɣer deffir, deg temnaḍt n Tegzirt d Yeɣẓer Ameqqran, deg waggur n remḍan, deg yiwen n unebdu yemmuẓeɣlen s waṭas, kra n yixeddamen di berra, ur zmiren ara ad ṣebren bla ma swan aman, dɣa ttwaṭṭfen sɣur yiɣallen n laman, u ttwaḥebsen kra n wussan, ɣas akken umnen s wayen-nniḍen. Ahat tullya n tmesgida-a deg Wehran d tagnit akken ad teqqen assaɣ n tegmat gar yimdanen d tirni ay akken bɣun ilin.

  Khaled. A 

  
 Yettban-d iseggasen-a ineggura simmal yettimɣur wazal n yennayer ɣur ugdud, yettnadi ad t-yefhem ugar, yettak-as akk akud ilaqen di tegnatin n lasel d tumert. 
  Dɣa, deg usamar n Bgayet, akk tiɣiwanin, grent-d irebbi i tfaska-a tansayant, abeɛda s ufus n yilemẓiyen n umussu asdukklan. Ama deg Suq Letnin, Iderginen, Xerraṭa, Ayt Smaɛel neɣ d Tasexriwt, deg yal yiwet seg temnaḍin-a yettwasuddes-d xersum yiwen n warmud i lmend n usfuggel n yennayer, ixef n useggas amaziɣ 2969. Ma nemmeslay ɣef tɣiwant n Yiderginen, d tiddukkla « Oxy-jeunes » i d-iheggan tikkelt-a armud imi deg yiseggasen yezrin, tella tettekkay kan d tikkin. Deg wahil amerkanti i d-thegga, yella-d umsizwer n tgella tansayant ifazzen, wayeḍ d win n tewlaft akk icebḥen n tɣiwant n Yiderginen akked umsizwer n temskkent yufraren. Deg Tsexriwt daɣen, am wakken i d-nberreḥ deg teẓrigin-nneɣ yezrin, gant afus deg ufus kra n tddukkliwin n tama-nni armi ssawḍent heggant-d ddeqs n yiqeddicen s wazal-nsen. Am yisaragen, timsikniyin. amsizwer n tgella, amezgun d usenɛet n tmelsi. Ma deg tɣiwant n Ayt Smaɛel, ur d-yettwasuddes uqeddic d ageɛmir akken tennum tddukkla tadelsant Adrar n Fad. ḥaca amsizwer n wunud (plat) ansayan i yemmuggen, imi aṭas n tlawin i t-yettraǧun, akked usarag i yemmuggen, ass n sem 11 yennayer, deg Uxxam n yilemẓiyen Mulud At Mɛemmer n Ayt Smaɛel.
  
 <p style="text-align:right"> M. K. 
   
 Deg waɣir n Bgayet s umata, iban-d amek uqan ayendin yimeḍqan d tzeɣwa anda yezmer yilemẓi ad yelmed aẓawan neɣ ad yissin tigejda n tẓuri-a. Mačči d ayen isehlen akk ɣef yiwen ad yaf axxam-a n ulmad n tetiknikin d tarrayin n uẓawan. Ma yella deg yiseggasen yezrin, ur grin tamawt lɣaci n temnaḍt-a i lexsas-a, tura iban-asen-d waya d ugur ameqqran i wid i d-yettnekkaren ḥemmlen aẓawan d wallalen-is, akken sya ɣer sdat ad d-uɣalen d imẓawanen, d inaẓuren. Amedya n wid n Usamar-anẓul n Bgayet, ilaq-asen ad ɛeddin akkin i Uweqqas, ɣef teɣzi n ddeqs n yikilumitren, neɣ i waɣir n Bgayet maḍi, akken ad afen, s tuɛert, adeg i yebɣa lxaṭer. Ad d-nesmekti d akken ula deg uɣerbaz tuqa ayendin tanga-a (matière), am wakken uqan wid iwumi d-tsaḥ. Deg tɣiwant n Ayt Smaɛel, i yeggugen s wazal n 65 n yikilumitren seg Bgayet, ttwalin yilemẓiyen i yemmalen ɣer uẓawan, yettwakkes-asen s tidet uzref, imi yal yiwen yufa ala netta i yenṭerren. « Win yebɣan ad yelmed lḥirfa, ha-t-an yella ulmas n Lberj n Mira, win yebɣan Internet, llan yisibiren, maca nekni i yebɣan aẓawan, ulac sanda ara nerr akken ad nelmed di temnaḍt-nneɣ ». D awal n yiwen n yilemẓi seg Ayt Smaɛel. Yelha ad d-nerr awellih belli, iseggasen-a ineggura kan, yella yenwa deg Ayt Smaɛel yiwen n urgaz ad isemmed asenfar n Uxxam n ulmad n uẓawan (Conservatoire) s yiselmaden d wayen ilaqen d allalen, maca ɣer taggara, yebra i ṭṭbel deg waman. « Ttxemmimeɣ ɣef usenfar-a seg waṭas-a. Maca ur kenniɣ ad yesmurres deg temnaḍt-nneɣ tamsedrart tamecṭuḥt ». Akka i iwala.

  M. K. 

  
 Ad d-tili tmeɣra n ukermus, de”g tezrigt-is tis 7, seg 11 ar 13 ɣuct i d-iteddun deg taddart n Sahel, taɣiwant n Wizgan. D taddart yettwasnen s leswar n lkermus daymi ara as-xedmen tameɣra meqqren anda ara ilint waṭas n temsikniyin d lesnaf n ukermus yemxalafen. Yala aseggas, deg unebdu, imezdaɣ-is n taddart n Sahel, ttfarasen tagnit, xeddmen-as tameɣra-agi d. Tettwassen tmurt n leqbayel s lxir d lɣella i d-ttak i yimezdaɣ-is ama d azemmur, tibexsisin neɣ Lkermus. Lkarmus d lfakya i itteksen laẓ, ladɣa tetten-t deg wussan n tegrawla, ama srid s učči-is neɣ s ubedel-is s uwren deg ssuq. Lkarmus d ddwa n ḥellu n watas n waṭṭanen, yesɛa azal meqqren di tmurt n leqbayel.

  S.Y. 

  
 Ɣas qeṣṣiḥet tyita ɣef kra n win yellan d ameɣnas n tidet, i ileḥḥun srid qbala ulamma ɣer yimi n yizem, ur yugad takurmut neɣ tamettant, imi yeẓra ɣef tidet i yedda, iɛemmed yakk i wayenni. Ma nenna-d yemmut Kamal Ddin Fexxar, yella deg-s kra n ccek, imi d amaziɣ u d amẓabi i yella. Ur teɛdil ara tmettant ɣef umeṭreḥ deg uxxam s ssebba n temɣer neɣ n waṭṭan akked tmettant daxel n lḥebs seld asunded n wacḥal d ass ɣef tuččit. Awal-nni i d-yeǧǧa Lwennas Meɛtub «Ajenwi ad d-yas s aɛenqiq, ad aɣ-zellun yiwen yiwen», yewweḍ-d lawan-is, imi wid i tt-yundin ẓran uɣur ttruḥun, ssnen aniwi i ḥebbsen. Maca, ula d tasussmi tekki deg lmut-is. Agdud-nni i d-yetteffɣen yal ass n sem yessutur rrwaḥ n unagraw, yezmer ula ad ibedd sdat n leḥbus ideg ttwakerfen yimeɣnasen n yizerfan n tidet akken ad d-yili userreḥ-nsen imi di lbaṭel ay ttwaṭṭfen, akka am Kamal Ddin Fexxar. Fell-as talwit d tmella. 

  Kh. A. 

  
 Lhan yinelmaden n tesdawit n tubiret ass-nni n ttlata, 15 tuber 2019, akken ad d-inin ‘’Ala i tefranin n 12 duǧember i d-iteddun’’, ‘’I rrwaḥ n yizamulen n unagraw’’. Am wakken i ṭṭalaben, diɣ, ‘’Asuffeɣ n yimeḥbas n rray’’. Ffyen-d yinelmaden n tesdawit Akli Muḥend Ulḥagǧ akken uɣen tannumi s umgired n tektiwin d wannayen iwraɣen, izeggaɣen d izegzawen. Dduklen-d akken ad d-inin ulac tifranin di yir tignatin yecban tigi. Ssuturen daɣen aqlaɛ n udabu seg yiẓuran imi dayen yeqqur. Ur ttun ara diɣ amennuy-nsen mgal tuddsiwin imi, ɣur-sen, tigi squcdent-d seg udabu. ‘’Ihi, ad ruhent akken ara iruh uẓar-nsent, akken ad teǧǧuǧeg tesdawit’’, i iwala yiwen unelmad. Ṭṭuqten yinelmaden yeddan si tesdawit armi d lwilaya akken ṭṭuqtent tektiwin-nsen. Ad nerr tamawt d akken ɣer tama n yinelmaden, lḥan kra n yimezday d imeɣnasen akken ad ffken afud i yilelliyen n tubiret. Tella-d tikli deg tegnatin igerrzen nezzeh ɣas ulamma aṭas i yelḥan deg-s s wulɣuten i yessawalen i ubeddel, tugdut d tlelli. Ṭṭerḍiqent tuyɣac n Maɛtub, Ideflawen d Uleḥlu amzun d Ǧerǧer s timmad-is i icennun.
  

  Nisma Tigrine 

  
 Am wakken i d-iban lḥal taggara-a, yettwaberreḥ daɣen wawal, d akken segmi d-yebda wayyur n tuẓamin, sɛeddayen yinelmaden n tesdawit n Bgayet yir tignatin deg tuget n tnezduɣin tisdawanin. Ama deg Terga Uzemmur, 1000 n wusuyen d tiyaḍ. Tamentilt n waya, tcudd ɣer tgella i asen-d-yettwaheggayen, iɣef i d-nnan ur tezmireḍ ad tt-teččeḍ. Ama d unud (plat) n ufḍar, neɣ d win n useḥḥer, ttwalin-ten yisdawanen xussen seg yakk tamiwin. Seg waya dɣa, terra-ten tmara ad rezzun ɣer yisečča n rreḥma n Bgayet, i d-yezgan meqrub tasdawit, akken ad sutren afḍar. Ulamma isečča-a, muggen abeɛda i yiẓawaliyen, i yigujilen d wid yeṭṭef lḥal deg ubrid, maca d ayen i ufan yisdawanen d asellak i truẓi n laẓ. « Am tgella n ssḥur am tin n lefḍur, d ayen ur yezmir yiwen ad iger deg yimi-s. Lbenna ulac, tisent tikwal tzad tikwal tenqes, tagella terɣa. War ma nemmeslay ɣef ciṭṭuḥ-nni i d-ttakken, seg ur yezmir ad yerwu umdan ɣas lemmer telha. Ilaq ad yuɣal, ad yessuter akken ad tamed tgella ». Akka i aɣ-d-yenna yiwen n usdawan. Sya ɣer taggara n wayyur-a n remḍan, ur iban amek ara tkemmel taluft-a deg tnezduɣin tisdawanin n Bgayet. Imi deg wakud n yikayaden n taggara n useggas i d-iḍerru waya, ssaramen yilemẓiyen isdawanen lemmer zun ad telhu tegnit am acemma. D ayen ara asen-yerren ussan n remḍan d ifessasen, ara ten-yeǧǧen ad gen amek ilaq deg yikayaden.

  M. K. 

  
 Isuffeɣ-d ussan-a kan ucennay Yasin Cemmac, neɣ n Ayt Icemciwen s yisem azwaw, iseɣrez-is amenzu n ccna s uzwel n « Abrid n lehna », seld ddeqs n wayyuren n uxeddim d waṭas n yiseggasen n uraǧu. Imi Yasin acḥal netta di ddhen-is ad yessekles aḍebsi n tezlatin, maca armi d tura i d-yeqqers usenfar-a. 

 Ayen yerzan taḥawact i d-yewwi i wid iḥemmlen aẓawan, ddant-d deg umaynut-a ṭamet n tezlatin merra-merra, i d-yusan deg usismel-a: « Abrid n lehna », « Udem n talwit », « Tawla n lemḥibba », « Mi ttruɣ », « Tirga n leɣlaḍ », « Ttu-yi », « Nnecraḥ » akked « Tamussni ». Akken i t-id-qqaren yizwal, yecna yilemẓi-a, mmi-s n tɣiwant Ayt Smaɛel ɣef tlufa icudden ɣer tmetti d tikli-s, s ugmar n kra n waddaden d tikci n kra n yiwellihen s ubrid n yisefra. Yesqerdec daɣen, am tuget n yilemẓiyen, asentel d tayri di kra n tezlatin. Am wakken i d-yewwi kra n yisental-nni.

  Akken i aɣ-t-id-yenna ucennay s timmad-is, aṭas i irhen akken ad isamed asenfar-a, daymi yessaram ad yehwu amacemma i wid ara yeslen. Akka tura ihi, tzemrem ad tafem iseɣrez-a di kra n yimeḍqan deg usamar n Bgayet, di leɛḍil ad yeɛreḍ bab-is ad as-yeg asuzzer yelhan ugar. Imi akken neẓra, liḥala n unaẓur ur tessefraḥ di tmurt-a, tugart imi ula d ayen ara iɛell unfaras d umzuzzer, d netta s timmad-is i t-ixeddmen.

  M.
Azwaw 

  
 Deg wussan-agi kan, i d-yeffeɣ ɣer ssuq udlis wis sin n tmarut d tmazrayt Farida Sahoui, i wummi i tsemma Jugurta, Histoire d’un Peuple. Tulles-d deg-s tudert akked yimuhal n ugellid amaziɣ i d-as-yennan: “Ruma, i lbiɛ i win yebɣan ad tt-yaɣ”, wagi d agellid Jugurta neɣ Yugurten s yisem-is anaṣli, i d-yemmalen (yugar-iten). Temmeslay-d s telqayt ɣef tmeddurt-is, tallit s tallit. Tewwi-d daɣen awal deg-s ɣef umennuɣ-is d ṭṭradat yexdem ɣef tmurt-is. D adlis ara tafem deg temkerḍiyin s wazal n 250 DA, seg tlemmast n waggur-agi n yennayer d afella. Ass-nni n lexmis 18 yennayer 2018, i d-tberreḥ s wudem unsib n ussuffeɣ-ines ɣer ssuq, dɣa texdem yis-s asenzi s ubuddu amenzu, deg rreḥba n udlis i d-yellan taggara n ddurt-agi yezrin deg Tizi Rached. Ad-d nesmekti kan belli, Massa Farida Sahoui, tlul deg useggas n 1972 deg Azazga. D wagi i d adlis wis sin ara d-tessuffeɣ, umbeɛd mi d-tessazreg amenzu deg useggas n 2016, winna iwumi tga isem Familles Kabyles d’Algérié en Tunisie.

  A. A. 

  
 Aṭas i tekkes tallit tamaynut i d-yewwḍen d tannumiyin d leɛwayed i tuɣ ugtent deg tudrin n tmurt n Yizwawen. Ahat Azwaw ur yufi abrid iwulmen akken ad iqabel zzman atrar war ma yebra i uqbur. Imi deg uqbur i nuḥen yakk wansayen d tannumiyin-is n tudert. D ameslay ɣef lmaɛesrat, imzilen, ixxamen n uqermud, d wayendin n tɣawsiwin-nniḍen i iḍebɛen ɣef tudert n zik n Uzwaw, ass-a ḍḥant-d uqant, ttfakkant s tazzla. I lmend dɣa n tsemhuyt-a n tleqqaḍt d ubray n uzemmur, aṭas i ssarmen lemmer zemren ad d-ɛeddin seg yakk tarrayin n zik send ad d-yuɣal uzemmur-nsen d zzit. Γur kra, d taluft n usmekti n wansayen d tɣara n tudert n yimezwura, amzun d acedhi-nni i ineṭḍen i wallaɣ. Γur wiyaḍ, icudd lebɣi-nsen ɣer tezmert d tɣellist-nsen. Ttwalin timacinin timaynutin n wuzzal, ansi I d-tettɛedday zzit, ur asen-ḍemnent tazmert n tfekka akken ilaq. Ladɣa imi llant kra n lmaɛesrat tatrarin, yeqdim wuzzal-nsent armi qrib ttseddident. « Ur ẓriɣ acimi ur i yi-ččurent ara tiṭ lmaɛesrat-a timaynutin i d-yennulfan. Yal lawan n ubray n uzemmur, ad ttnadiɣ s usirem ɣef walbaɛḍ n lmaɛesrat tiqburin i yi-iqerben, maca ur ttafeɣ tin yeṭṭfen ». D tanaga n yiwen n umezdaɣ seg Ayt Smaɛel. Segmi i d-wwḍent lmaɛesrat tatrarin, aṭas i yeǧǧan lmaɛesrat-nsen timzikin ulamma llan xeddmen yis-sent akked kra n lɣaci. Walan am wakken yeɣleb-iten zzman, ur mazal ara zemren ad d-gren aɣrum s lmaɛesrat i asen-d-ǧǧan lejdud, bran i ṭṭbel deg waman. Wa yuɣ-d timacinin tatrarin, wayeḍ ibeddel tawuri akk.

  M.K. 

  
 Ɣas ma yella mgaraden wansayen seg tmurt ɣer tayeḍ, u ɣas ma yella mkul yiwen amek i d-yekker, amek i yettidir, lameεna tameṭṭut di tmetti s umata, ladɣa deg tallit yezrin, ur tesεi ara izerfan yemtawan d wid n urgaz. Ma nekkes Imaziɣen, tameṭṭut deg wakud yezrin, tella tettwaḥqeṛ ɣur kra n yiɣeṛfan. Di lawan anda i neqqen lxalat, ɣur yimaziɣen d nutenti i yeṭṭfen taqacuct. 

 Tameṭṭut tamaziɣt si zik ur tekni ara i ddel, amedya d Dihya, i yuraren nnuba n mraw n yirgazen, teffeɣ-d mgal acengu ineslem ameṣbaṭli. Ma yella deg tallit n tegrawla mgal iṛumyen, ffɣent teqbayliyin tiḥṛaṛ ɣer yidurar i wakken ad ssufɣent iεdawen, am Lalla Faḍma nsumer, d Ḥasiba Ben Buεli. Ayagi yesbeyyin-d belli tameṭṭut taqbaylit, urǧin tebra i nnif-is ɣas ma yella tezga d tilellit. 

 Lbaṭṭel d lḥif i d-yemmaren ɣef tullas deg umaḍal, demmren-tent i wakken ad kksent azeglu ɣef yiman-nsent. Ayagi, yella-d i tikkelt tamezwarut deg yiɣerfan n Marikan yedduklen deg useggas n 1909. Imi ffɣent tlawin ɣer yiberdan, ssutrent azref-nsent i uxeddim, d tlelli n umeslay d waṭas n temsal-nniḍen. Seg yimir-n uɣalent tmura sfuggulent ass-n, armi yuɣal 08 di meɣṛeṣ d ass amaḍalan n useḥbiber ɣef yizerfan n tlawin.

 D ayen ibanen, tameṭṭut d llsas n tmetti, d tigejdit n uxxam, d tala n leḥnana, d azamul n tebɣest d umennuɣ. Ihi mačči ala yiwen n wass deg useggas i tuklal i wakken ad tt-id-yemmekti yiwen. Meεna tameṭṭut, teḥwaǧ leqdeṛ, asayes, awal lεali yal ass. Tamurt yebnan ɣef tmeṭṭut, llsas-is d awezɣi ad yeɣli. Ihi nekni seg tama-nneɣ ad d-nini tafaska tamerbuḥt i tullas n umaḍal.

<p style="text-align:right">  K.K. 

  
 Tameddit n wass n lexmis 19 yulyu 2018 i d-ffɣen yigemmaḍ n ukayad n BAC, mbaɛd imi i d-berreḥ tneɣlaft n ttrebga ɣef ufmiḍ (%) n yal agezdu di tmurt. Am yal aseggas, u tikkelt tis 12, d lwilaya n Tizi uzzu s 87.47 % i yeṭṭfen taqacuct deg leḥsab n wid i irebḥen deg ukayad-a. Syin ad d-tas lwilaya n Jijel s 85.48 %. Deg umḍiq wis kraḍ, ad naf lwilaya n Skikda s 83.86 %. Syin d lwilaya n Bgayet s 83.40 % . S umata, akayad n Bac, di tmurt yewweḍ leḥsab-is ɣer 55,88%. Ma ɣef leḥsab n tangiwin, d tusnakt i yeṭṭfen amekkan amenzwaru s 64%, tussna deg umḍiq wis sin 65%. Ma yella deg umekkan aneggaru, ad naf tutlayin tibarraniyin i d iṣubben ɣef useggas iɛeddan d felsafit.

  S.Yamani 

  
 Tesfaydi-d tɣiwant n Uɣrib, yetabaɛen ɣer dayra n Uzzefun, i d-yezgan deg ugafa n umalu n Tizi Uzzu, deg tɛecret n yiseggasen iɛeddan, seg yiwen usenfar n lebni n 200 n yidigen n tenzuyt. D yiwen usenfar gar yisenfar yettujerden deg wahil n uselway n tmurt, yeɛnan lebni n 100 n yidegan n tenzuyt i yal taɣiwant. Taɣiwant n Uɣrib, tesfaydi-d s 200 n yidigan n tenzuyt, 100 n yidigan n zyada ɣef tɣiwanin-nniḍen imi meqqer umḍan n yilmeẓyen ur nesɛi ara imeḍqan n lexedma. Maca, ass-a, idigen-agi, ttwaǧǧan, gqran-d deg yir liḥala, ɣas ma lecɣal n lebni kfan deg usenfar, d acu kan mazal urɛad ssiwḍen ɣur-s trisiti, aman d lgaz n temdint. Rnu ɣef waya aẓeṭṭa n waman yimesxen (réseau d’assainissement) i urɛad kfan s lxedma. Acḥal n yiseggasen seg wasmi ttwaǧǧn yidigen-agi, ass-a a-ten-an deg yir liḥala yehtutan d waṭas n wallalen yettwakren deg-sen. Gren-d yiɛggalen n Usqamu aɣerfan aɣiwan acḥal d tikelt tiɣri i yimḍebbren n Ugerzu n Tizi-Uzzu, i wakken ad fkan tadrimt iwulmen i ukemmel n lecɣal n usenfar-agi, maca ar ass-a, ur d-fkin ara rray asɛdi ɣef liḥana n yidigen-agi.

  Ali Zalouk 

  
 Zyada ɣef uselmed n tmaziɣt deg uɣerbaz, yettili-d Mehenna Halit i lmendad ɣef tesɣunt Aselmad i yewwḍen akka tura ɣer wuṭṭun wis 4. Tikkelt-a, yeldi-d ul-is i Uɣmis n Yimaziɣen i wakken ad d-yerr ɣef kra n yisteqsiyen i icudden ɣer tesɣunt Aselmad, yecban isyiwen-is, isental, wid yettarun deg-s d wayen-nniḍen.

  Aɣmis n Yimaziɣen: Amek i d-tusa tikti ? 

  Mehenna Halit;  Yiwen n wass, neqqim nekk d yiwen n umeddakkul deg lqahwa deg yiɛaẓẓugen, nhedder ɣef yiḍrisen s tmaziɣt imi yella lexṣas, syin tusa-yi-d akka tikti ɣer wallaɣ, dɣa nniɣ-as: ‘’Win ara ixeddmen akka tasɣunt deg ‘Internet”, ahat ad illin wid ara yarun, dagi i d-tusa tikti. Imir xedmeɣ-d ulɣu deg yigrawen n yiselmaden akken ad d-nessuffeɣ tasɣunt i wid yebɣan ad d-arun. Nebda s wuṭṭun amezwaru i d-yefɣen deg wayyur n yibrir 2017. Ass-a, newweḍ ɣer wuṭṭun wis ukkuẓ.

  Anwa yettarun deg-s, acu n   yisental i d-yettilin? 

 Deg tesɣunt Aselmad, yal win yebɣan ad yaru, ad d-yaru, ulamma nefka-as isem tasɣunt Aselmad acukan ttarun ula d win leɛmer neɣri tamaziɣt. Lmuhim ad yili uḍris s tmaziɣt. Ma d asentel, yal wa yesɛa azref i wakken ad yefren asentel ɣef wayeg ara yaru. Ɣef waya, aṭas n yisental i yellan deg tesɣunt-agi. Ma nger tamawt, ad naf uran-d ula d wid yeqqaren deg tesnawiyin.

  D acu-ten yiswiyen n usenfar-agi-nwen? 

 Tasɣunt Aselmad, tesɛa yiwen n yiswi, imi nwala lexsas deg yiḍrisen n tmaziɣt i seqdacen deg yiɣerbazen. S tesɣunt Aselmad, nebɣa ad naru iḍrisen imaynuten ara yilin i lmed n uselmed n tmaziɣt akk d win yebɣan ad ɣren s tmaziɣt.

  Acu n wuguren i   d-temmuggrem deg unnar 

 Tetteffeɣ-d tesɣunt Aselmad s talɣa n PDF. Ihi, s talɣa-agi, ulac ugur n yidrimen imi d wagi i d ugur i sɛan ass-a n wid i yebɣan ad d-suffɣen idlisen-nsen. yal mi ara d-teffeɣ, nettserriḥ-as baṭṭel deg Internet, akken ad tt-walin medden. Yella kan yiwen n wugur: Mi ara d-yawweḍ lawan n ujmaɛ n yiḍrisen, nezga nessawal i wid yuɣen tannumi akken ad aɣ-d-swejden iḍrisen-nsen di lawan.

  Acu tettraǧun, s umata,   seg yiselmaden neɣ deg yimeɣriyen ? 

 Nettraǧu deg-sen, tugart wid yettarun, acukan ur ttekkin ara s yiḍrisen-nsen deg tesɣunt akken ilaq, limmer d lebɣi ur aɣ-ttɣullun ara s yiḍrisen-nsen imi tamaziɣt tezwar kulec. Ilaq ad aɣ-ten-id-ceyyɛen imi aɣerbaz yeḥwaǧ iḍrisen-nsen. Xas ulamma llan wid yekukran, ɣillen ahat iḍrisen-nsen ur gerrzen ara, acukan yal aḍris yettwarun s tutlayt-nneɣ yecbeḥ, igerrez, yuklal akken ad yeddu deg tesɣunt.

  Acu tzemreḍ ad d-tiniḍ ɣef   uselmed n tmaziɣt akka tura? 

 Aselmed n tmaziɣt di tmurt n leqbayel, yedda ɣer sdat imi iselmaden, inelmaden, imawlan fkan azal i uselmed n tutlayt-a. Deg tama-agi, mazal timuɣnest ɣef tutlayt, rnu ɣef wanect-a imi d tama n tutlayt n tmaziɣt. Llan iselmaden imeɣnasen ixeddmen nnig tezmert-nsen akken tamaziɣt ad tennerni. Acukan berra i tama-agi, tella-d d aɣebbar s allen, imi ulac win i tt-yeqqaren, d taneɣlfat n usedwel kan i yettɣenin taɣect-nni belli tamaziɣt qqaren-tt di 48 n lwilayat. Lukan ad neḥseb acḥal n yinelmaden i yeqqaren tamaziɣt berra i tmurt n leqbayel, ad naf ur wwiḍen ara azal n yinelmaden yellan deg yiwet akka n tɣiwant tamecṭuht deg Tizi Uzzu. Deg tamiwin-agi, ssekcamen-d yimawlann iman-nsen deg yiɣerbazen, ttagin i warraw-nsen akken ad ɣren tamaziɣt. Ulamma llan kra n yinelmaden bɣan ad tt-ɣren, acukan imawlan-nsen ugin-asen imi asen-qqaren ulac d acu ara txedmem s tmaziɣt-agi. Qqaren ‘’Nebɣa i warraw-nneɣ tagnizit, meɛna ula d tin ur tt-qqaren ara. Ttafen-d kan abrid s wawal-agi ‘’nebɣa taginizit’’ akken ad gezmen abrid i uselmed n tmaziɣt. Rnu ɣer waya, tasertit n lezzayer imi tugi ad tekkes asaḍuf n taɣda n 2008 i yerran aselmed n tmaziɣt i win yebɣan, mebla ma nuttu iɛewwiqen i as-d-xeddmen i uselmed-is. 

  Yesteqsa-t   Hocine Moula 

  
 Seg tqacuct ɛlayen n udrar n Merǧaǧu i yebda ass-nni n acer yezrin uṣewwer n usaru asnegmay n warrat d udellel i lmend n wuraren n yilel agrakal ara d-yilin deg temdint n Wehran deg unebdu n useggas n 2021. Ɛlaḥsab n talɣut i aɣ-d-yewwḍen seg tenmehla tawilayant n yidles, yella-d ufran n udrar n Merǧaǧu deg tazwara, imi ɛlay. 

 Ɣef waya tugniwin timenza ara d-yettwasneɛten deg usaru-a d ccbaḥa n ucraq d walluy n yiṭij ɣef temdint n Wehran yebhan neɣ akken i as-ssawalen s taɛrabt “Lbahya”. Syin, ad ikemmel uheggi n usaru s lmendad n twilayt ara d-yilin deffir n usenfar-a. Ma d tukci n tedrimt (sponsoring), ad d-yili sɣur agraw n Sonatrac. Leqdic-a, ad ikemmel ihi ɣef teɣzi n ṣa n wussan, deg yidgan yemgaraden i d-yeskanen amezruy lqayen n temdint-a n Wehran, yecban amraḥ n yimrigen, tawenza n lebḥer (front de mer) d leqṣer n Lbay…atg.

  Ad kkin deg usali n leqdic-a waṭas n wudmawen idelsanen, inaddalen d yilmeẓyen yettwafernen akken ad d-yili usisen n temdint n Wehran seg xilla n tamiwin. Ad d-nesmekti belli tawilayt-a, tettheggi i teẓrigt-a tis 19 n wuraren n yilel agrakal s tigin n leqdicat meqqren, am tigin n taddart tagrakalt (Village Mediterranéen), d unnar meqqren yettawin ugar n 40 000 n yimferǧen di tama n Belgayed d tzeqqa n waddalen yemxalafen ara d-yekfun i 6 n yigiman akked wammasen n lɛum. Akken daɣen ara d-yili ureqqeɛ d uɛawed n waṭas n yimukan n waddal yellan yakan. 

 Ad d-ilin daɣ yirmad n ucebbeḥ n yizenqan ara d-yefken tahuski igerrzen i yimerza. Annect-a merra, akken ara iɛeddi u ad iwenneɛ usiher-a anaddal agraɣlan, imi ad d-yeglu s yiseɣ i tmurt ma iɛedda akken iwata. Seg tama-nniḍen, nelqeḍ-d yiwen isali, anda i yetturaǧu ad d-rzun yiɛeggalen n teseqqamut tagraɣlant n wuraren-a n yilel agrakal d inebgawen ɣef temdint n Wehran ass n sem i d-iteddun, akken ad muqlen u ad ẓren s anda ssawḍen lecɣal n uheggi n yidgan-a inaddalen, gar-asen ladɣa taddart tagrakalt d unnar meqqren, imi lecɣal a-ten-an deg taggara, u yetturaǧu ad d-tberreḥ teɣlift n yilmeẓyen d waddal s keffu n leqdic n unnar deg waggur-agi n yebrir sdat-neɣ.

<p style="text-align:right">  Khaled Achoui 

  
 Ass-mi yeɣli Yugurten, yettwaṭef deg Tasift n Malwan, ceklen-t s snasel n wuzzal am uεejmi-nni ameεur n Ṭelyan. Yuɣal ur yesεi tuyat akken i ten-yesεa uqbel akka, ala tayet-is kan i d-yeggran, imi tawekka, tekker-as i lǧedra tezwara-s. Tabeɛεuct-nni, tekreb deg wallaɣ-is, yekcem-it ccek n tixubta n udeggal-is, deg umennuɣ-nni aneggaru mgal Ruman. Ul-is, yemla-as-d tadyant n Buxus, allaɣ-is yeqqar-as-d: ‘’Ala ala…..wayi d idammen-iw, ur ḥsiɣ ad yesεu taɣennant d tixubta am yimezwerra. Daɣen imi afus deg-nneɣ i d-yekka, ṭmeε, tixubta d tissas….atg. Tecfiḍ ass-mi, tekker gar-nneɣ, nekk akked Ḥimṣel d gma-s-nniḍen Aderbal. Limmer d lebɣi-k a zzman, nuɣ-it seg uẓar n tjaddit, yak yella win i aɣ-yizwaren ɣer tissas-a d ufraq n tegmat. Limmer d lebɣi-k a zzman, butlufa ur as-tefkiḍ ayen i as-yehwan i umaziɣ. Ur as-tefkiḍ talwit d lehna d tumert. Ur as-teẓẓiḍ di tallit-nni ; » Tuddsa i tgelda-ines d ugdud-is deg wakal-is, am ugdud Arumani. Deg tallit-nni, ur cukkeɣ ad tili txubta d tissas gar-aneɣ seg zik ar ass-a, ilaq negrent kfant. Yugurten i d-qqnen s snasel d txelxalin n wuzzal, iḍaren-is d ifasen-is deg wakal-is, srid ɣer tesraft n Tullianum di Ruma. 

 Dinna i yesεedda ussan d iberkanen d buεeryan gar yiṣeffaḥen n ublaḍ, yettazzalen deg-s waman d iṣemmaḍen. Yugurten, yegren dinna deg tlemmast n lyali n tegrest d yennayer. Yugurten, iḥulfa iwussan-is ad akfun. Yeẓra d ussan ineggura. Ɣas daɣen asemmiḍ yewwet-it ɣer yiɣsan, ilewwa-t, iḥṣa s wanect-a. Yeṣbeɣ deg yidis-is, 6 n wussan i yesεedda di tesraft, fazen  ɣur-s aṭas, maca am wid isεedda deg wakal-is, yenṭeq yenna deg ul-is: ‘’Tura rtaḥeɣ, sεiɣ talwit, ala ussan-ayi kan i sḥuseɣ i sḥulfeɣ itudert-iw, wala ussan-nni n 15 n yiseggasen d ṭraḍ mgal aytma ( Ḥimṣel, Aderbal, Gawda, général Bumelxir, aneggaru-a, d aḍeggal-is Buxxus…..) d ucengu n Ruman. Ɣas liɣ di tallit-nni, lliɣ akken i lliɣ d agellid n Numidya Sirta, ussan-nni d taɣennant ur as-sriseɣ talwit, ur tessineɣ, ur tessineɣ tuɣalin ɣer d fir, d adham ɣer sdat. Tirɣi trennu-d i tayeḍ, tiɣremt ara  kecmeɣ, alamma tekfa tenger dayen. 

 Ur ǧǧiɣ ayetma, ur ǧǧiɣ idammen-iw, ur zriɣ, ur ḥsiɣ d acu i d-iteddun ɣer sdat-inek neɣ i wakal n Tmazɣa, ulamma sawleɣ d gma, ulamma serseɣ-d talwit. Ulamma neddukel, ulamma nṛessa adabu iṣeḥḥan, ur yizmir yiwen ad yerrez neɣ ad yekcem gar-nneɣ s tissas-is. Ulamma fkiɣ-asen Tagelda ad magen d igelliden wayetma ɣef demma n Tmazɣa d wakal-is, ulamma nṛessa tuddsa i Tgelda-nneɣ akken yiwen ur yezmir ad yekcem gar-nneɣ, akken i d-yesekcem tixubta, tissas, tiḥerci d tɣennant gar-nneɣ Urumani. Ar tura teẓẓa deg yiẓuran-nneɣ. Ulamma ur telli tɣawsa-nni n beṭṭu n ugdud teẓẓa deg uẓar-nneɣ ar ass-a, ulamma negrent tudrin, meḥsub mi llant d tiɣermin ass-a d ixerban …

  D.M. 

  
 Yegla-d ubeddel n tegnawt, ussan-a yezrin, s wussan d wuḍan isemmaḍen mačči d kra deg tamiwin n umalu n tmurt, gar-asent tamaneɣt n umalu Wehran, akken i as-qqaren. Ma nemmesslay-d ɣef yiɣerbazen, ad naf deg kra deg-sen uɣalent tneɣriyin d tixxamin tisemmaḍin seg ugris i d-yeɣlin d uṣubbu n tfesniwin n lḥamu am yakk tiwilayin n tmurt. Ɣef waya, aṭas n yinelmaden i yettcektayen ɣef wayɣer ur ḥmin ara neɣ i xuṣṣen ttawilat n useḥmu deg yiɣerbazen, ladɣa imezwura. Tikwal, tettarra-ten tmara ad lemden deg tegnatin iweɛren, akken lsan tibalṭunin-nsen. Deg tɣiwanin n usamer n twilayt, ula d kra seg tid iqerben ɣer temdint, mazal ssexdament lmazut, d ayen i t-yeǧǧan yal tikkelt iḥebbes war timental. Tikwal, yessagad imasayen n uɣerbaz ad d-teḍru kra n twaɣit, ɣef waya ssexsayen-t. U ɣas akken lgaz n temdint yezger qrib yakk akal n lwilaya, maca mazal ssemrasen asafar n lmazut deg yiɣerbazen. Ma nmuqel uṭṭunen n tneɣlaft n usegmi, ad naf tettarra azal n 400 n yimelyaren i yiṣenfaren-a, acku d ayen ilan azal akken inelmaden ad ɣren deg tegnatin igerrzen. Ula d iselmaden d yixeddamen n uɣerbaz s umata, ad gen amahil-nsen s wul, aya akk i ubaɣur d usnerni n uɣerbaz azzayri yesran i wallalen iwatan akken ara yelḥu d wakud. Maca ɣef wakken i aɣ-d-nnan kra ‘’d tikebbaniyin yeṭṭfen iqdicen-a deg yiɣerbazen, imi ur xeddment ara akken ilaq, rnu ssemrasent tiɣawsiwin ur nelhi ara (contre façon), d ayen i tent-yettaǧǧan yal mi ara d-yezzi useggas xessrent’’.

  Khaled. A 

  
 Tiɣri i d-gren srabes n liḥala n tegnewt d uɛeggen i yimdanen ɣef leḥder yessaferrer kra n lexsarat ahat deg uḥric n twaɣiwin n yiberdan, maca yella wanda i d-nnulfant kra n lemḍarrat yeglan ula s terwiḥin. Deg yiḍ n larebɛa ɣer lexmis yezrin, ageffur d waḍu ǧehden mačči d kra, almi ula d iqudas n usufeɣ n waman, ur ssawḍen ara ad ssufɣen anect-nni n tḥemmal i yettazzalen deg yiberdan d yizenqan n temdint. Tasebḥit n wass n lexmis, iɣallen n usellek ffɣen-d i wakken ad ssifsen taɛkemt ɣef medden, imi llan kra n yimukan reglen-ten waman. Ɛerḍen ad ldin yiwet n tadimt ara yessufɣen taḥemmalt. Dɣa din, i tegla tneggarut-a s tlata seg yiɛeggalen-a n usellek. Yekker wahruḥu deg umkan, ssawḍen yimeddukkal-nsen ad d-ssukksen sin seg lmeḥna, ma d wis tlata tejbed-it tnifift ur ẓrin anda yedda. Imḍebbren n twilayt ɣef uqerru-nsen lwali Mustapha Limani, usan-d s amkan ideg teḍra twaɣit-a anda ttawilat akk iwulmen ttwasxedmen i wakken ad d-ssukksen tafekka n uɛeggal n usellek, maca mačči d ayen i isehlen fell-asen. Deg tamiwin-nniḍen, ladɣa lewhi n taddart n Yilyiten, d asyax n ubrid i d-yellan tama n lluzin n trisiti, d ayen yeǧǧan imḍebbren n uḥric-a gezmen trisiti azal n 12 n tsaɛtin i wakken ad sbeɛden taḥemmalt i d-yerran ɣer lluzin-a. D ayen yeǧǧan imezdaɣ n Yilyiten ttɛeddin-d kan seg ubrid i d-yettawin ɣer Saḥriǧ, imi win n wasif asemmaḍ yettwagzem. 

<p style="text-align:right">   Smail. M 

  
 Ugar n tira, yeɛreḍ Mhenni Xalifi ad iḥaz aṭas n yiḥricen n yidles. Nemmeslay yid-s, ha-t-an wayen i aɣ-d-yellan d awal.

  Aɣmis n Yimaziɣen : Tessuffɣeḍ-d ussan-a adlis n uẓeṭṭa n wawalen. Mmeslay-aneɣ-d fell-as… 
 Mhenni Xalifi : D adlis ideg i d-greɣ kra n wuraren i d-suffɣeɣ yakan deg yisebtar n Uɣmis n Yimaziɣen, gar 2014 d 2015. Yettwasiẓreg-d ɣur teẓrigin Ccix Muḥend Ulḥusin. D abrid-nniḍen i uḥraz d usnerni n tutlayt-nneɣ, imi ṣṣenf-a, ur inuḥ ar tura s waṭas deg tnedlisin-nneɣ.

  Yusa-d waya seld Aẓeṭṭa n wawalen i d-tesnulfaḍ i wurar ɣef ṭṭabla… 
 D tidet, tura ugar n sin n yiseggasen segmi i t-giɣ, d acu, ɛeṭṭleɣ deg usuffeɣ-is. Ɛni ar tura, ur d-suffɣeɣ seg-s aṭas n yimedyaten, ulamma llan wid i t-id-yessutren, bɣan ad t-tturaren akked twacult neɣ akked yimeddukkal. Iban yiswi-w deg waya; D assali n tutlayt-iw ɣer uswir n tutlayin-nniḍen. Zik, lliɣ tturareɣ kan Scrabble n tefṛansist, dɣa giɣ armi urareɣ aẓeṭṭa-a s tutlayt-iw. Nniɣ-as skud yella wamek, acimi ur yittizmir Uqbayli ad yurar Aẓeṭṭa n wawalen s tutlayt-is?

  Tewwiḍ taggara-a arraz Asya Ǧebbar n wungal ifazzen s wungal-ik Imehbal. Ɣef wacu i d-yettmeslay s umata? 
 Ameslay fell-as ad tt-yesban yiwen ala s tɣuṛi. D acu, zemreɣ ad d-iniɣ, si tama, yettmeslay-d wungal Imehbal ɣef tallit tamehbult, ɣef tmuɣliwin d tedyanin tiderwicin. Maca daɣen, yewwi-d tasleḍt ɣef tmetti tamirant d tikli-s, s yiwen n wullis ideg yella umyuzzam gar ṣṣwab, neɣ lmeɛqul, d unemgal-is. Lḥaṣul, ur yebni uzwel-is ɣef yiwudam-is kan, wanag ɣef tenfust-is d yiswi-s.

  Amek tettwaliḍ dɣa tasekla taqbaylit, d tmaziɣt s umata? 
 Aswir n tsekla s umata, iteddu akked yixemmimen d tegzi n umeskar di tazwara, syin yettban-d ɣef leḥsab d wamek tga tmetti. Ɣef tsekla taqbaylit, ttwaliɣ telḥa-d amecwaṛ yessefṛaḥ, ulamma aṭas i yellan d iɛewwiqen i as-yugin ad tecceɛceɛ. Gar wuguren-a, yella wayen akken yezreɛ uɣerbaz n Lezzayer deg uqeṛṛu n win ara d-yeffɣen seg-s. Armi i d-tennerna dɣa tsekla i iḍurren idles, amezruy d uẓar-nneɣ!

  Tekkiḍ ula deg yiṣenfaṛen n usekcem n teqbaylit ɣer umaḍal umḍin… 
 D ayen s nettḥulfu s rraḥa n tefrit. Nessekcam taqbayit deg yidigan internet, deg yiseɣẓanen, deg yisnasen, am nettat am tutlayin-nniḍen n umaḍal. Cwi kan aql-aɣ di tallit n internet d tetiknulujit. Tura ur telli ɣef yimi n nnger tutlayt-nneɣ tazwawt meskud tella deg umaḍal umḍin. D acu, ad d-uɣaleɣ ɣer taluft n useqdec, ula di internet yessefk ad tt-nesseqdac. D amedya kan, mi ara d-teffeɣ teqbaylit s wudem unsib deg uẓeṭṭa inmetti Facebook, yewwi-d ad tt-yefren yal Aqbayli. Ula d atmaten Imaziɣen-nniḍen, zemren ad tt-fernen, di leɛḍil ad ilint dinna tutlayin-nsen. Nettraǧu dɣa ad gen am nekni akked tutlayin-nsen deg unnar-a n usideg.

  Aql-ik daɣ deg unnar n ccna s teqbaylit. Mmeslay-aɣ-d cwiṭ ɣef wayen tcennuḍ… 
 Si zik cennuɣ, si zik ḥemmleɣ ad cnuɣ. ɛerḍeɣ ula ad lemdeɣ tagiṭart di tazwara n tnubi. Cennuɣ abeɛda tilufa n Uzwaw d Umaziɣ, d wayen i izemren ad yefru iɣilifen-is, am wakken cennuɣ ayen yerzan ddunit s umata, talsa, d unadi n useggem n umaḍal. Ur yettɛeṭṭil ara dɣa, ad d-yeffeɣ uḍebsi-w wis sin.

  Nwala, tɛerḍem ad tesmuzzɣem tawennaḍt deg taddart-nwen n Ayt Smaɛel. Amek yelḥa uṣenfaṛ? 
 D tidet ! Nemmeslay ɣef tikti akked lmir n tɣiwant, Mass Sadeq Rebbaɛi, i yettwassnen s temmeɣnest-is, syinna nceyyeɛ tiɣṛi i yimezdaɣ, nesnulfa-d ula d tansa « <a class="__cf_email__" data-cfemail="9deef8ecf9f8fee9e8e9f1fce4e9f4f6ddfaf0fcf4f1b3fef2f0" href="/cdn-cgi/l/email-protection">[email protected]</a> » i wid yebɣan afus n tallelt. Zemreɣ ad d-iniɣ isudd cwiṭ waya, maca mačči akken ilaq. Annect-nni d asendeh, d asmekti kan. Ayen i aɣ-yesfeṛḥen ugar, mi nwala seg yimir-nni ddeqs n temnaḍin i yekkren i usmuzzeɣ. Ulamma asenṣeb n tutlayt ibeddu seg wagens n uxxam. Mačči kan ilaq ad nettmeslay, ad nesseqdac tutlayt-nneɣ, maca yewwi-d ad d-nbeggen deg-neɣ idles-nneɣ yal ass, ma nebɣa ad nili d nekni.

  D winna, aṭas n tikkal i d-temmeslayeḍ ɣef wamek tluɣ tmeslayt-nneɣ s wawalen ibeṛṛaniyen. Amek ara yekkes wugur-a ɣef tmuɣli-k ? 
  Meskud iḍul uɣerbaz i nessaram, ara d-iṛebbin tasuta akken nebɣa nekni, mačči akken bɣan wiyaḍ, ttwaliɣ tifrat timiranin llant kan deg useqdec n wayla-nneɣ. Aseqdec! Aseqdec! War akukru d usetḥi. Ilaq ad nẓer belli aql-aɣ deg wayen icuban amennuɣ gar tutlayin akken ad d-tbin tutlayt-a neɣ d ta. Yal mi ara mmeslayeɣ s tutlayt-iw, yal mi ara aruɣ yis-s, kkiɣ deg ussider-is. Ma giɣ anemgal, kkiɣ deg tmenɣiwt-is. Daɣen, ɣas yewɛeṛ cwiṭ lḥal, maca ilaq ad nesseqdac amawal atrar akken ad tqeɛɛed tmeslayt-nneɣ di tatrara-a, ur tettmil ɣuṛ tiyaḍ. Awalen « azul » d « tanemmirt » ass-a uɣalen d iqbuṛen, akken ara yili lḥal ula ɣef wiyaḍ.

  Kečč seg wid yessnen akken ilaq tamarut Kaysa Xalifi i yellan d uletma-k. Awal akka d amecṭuḥ fell-as… 
 Fell-as talwit n lebda. Ad yeɣzif aṭas wawal-iw akken ad d-iniɣ ciṭuḥ ɣef uletma Kaysa. Ad d-iniɣ kan, si tama n tmagit, Kaysa tella d Taqbaylit i yettnadin kan amek ara teẓẓu tayri d yidles d umezruy-nneɣ ɣur yilemẓiyen d tlemẓiyin. Ulamma tesḥassef ɣef waddad n tutlayt-nneɣ deg wakal-is, tefṛeḥ ayendin mi tga ayen yellan fell-as, tura s yis-s, tessaweḍ isallen s yis-s, atg. Si tama n temdanit, tella Kaysa d talsant, d mm yiḥulfan, d tuḥdiqt armi dayen kan.

  Acu ara d-tiniḍ ɣef tnekkra-a n ugdud i ubeddel di Lezzayer ? 
 Yal tnekkra ara d-yilin akken ad yettwakkes lbaṭṭel telha. D acu kan, nessaram ad teffeɣ tikkelt-a ɣef yakk iɣeṛfan d yakk idelsan. Acku, i usmekti kan, ar tura ulac tanekkra i yeffɣen fell-aneɣ nekni s Yizwawen d Yimaziɣen s umata.

  Tanemmirt mi d-terriḍ i yisteqsiyen-nneɣ. Awal-ik n taggara… 
 Ssarameɣ ad nekki deg useɣleb n tidet ɣef tkerkest, d uzref ɣef lbaṭṭel.
  Testeqsa-t K. K. 

  
 Uguren ttidiren yimezdaɣ n tudrin d tɛekkmin yezgan fell-asen d unḥerrak i d-yettilin di tmurt qrib 6 n wagguren-aya, yessaweḍ aṭas seg yimezdaɣ-a yenṭerren ad d-sbeggnen lɣiḍ-nsen s tarrayt neɣ s tayeḍ. 

 D ayagi i yessawḍen imezdaɣ n taddart n Tifra yettabaɛen asun n Sidi Ɛic, ad d-ffɣen si tsusmi-nsen, s umdal n tɣiwant, qrib tura 25 n wussan, s lebni n yiwen n uɣrab d uslaɣ-ines deg wadeg n tewwurt n unekcum n berra. S wakka, ulac win i izemren ad yekcem. Tigawt-a, tella-d seld axebber n uselway n tɣiwant s umdal-nsen i wammas ma ur d-yerri ara i yisuturen-nsen, dɣa yesɛuẓẓeg fell-asen, d ayen i ten-yeǧǧan ad xedmen anejmuɛ iḍ n 1 yulyu 2019 deg tejmaɛt n taddart-nsen u ad ddmen s umtawi ṛṛay n umdal n tɣiwant alamma yella-d unadi meqqren deg lecɣal n uselḥu-ines d tririt i wayen yakk i ten-iceɣben, ma ulac, axxam n tɣiwant akka ara yeqqim yemdel. 

 Gar yisuturen i d-jerden deg yiwet n tifert i yuznen ɣer waṭas n teseqquma n unadi deg twilayt n Bgayet, ad naf : Tasastant ɣef lumur n uselḥu n tɣiwant d uḥbas n yiṣenfarten xemsa n yiseggasen ɣer deffir. Mi ɛeddan 15 n wussan ɣef tigawt-a, ulac acu d-yellan d amaynut, usan-d diɣ yimezdaɣ, s umecṭuḥ d umeqqran gan ass n yibeddi sdat n tewwurt-a, xedmen kra n tugniwin i d-sersen deg yiẓeḍwa inmettiyen akken ad walin merra addad n tɣiwant-nsen u ad ssutren s tidet u s lɛejlan taseqqamut n unadi ara itebɛen ladɣa aselway n tɣiwant deg waṭas n temsal. 

 Ayagi ur yessusem ara fell-as uselway n tɣiwant Rabeh Meksem i d-yerran si tama-s deg yiwen n usebter, belli wigi i d-yellan deffir n tigawin-a, sɛan iswan u mačči s lebɣi-nsen. D asmekti kan, ilindi akka imir-a daɣen medlen-as daɣen taɣiwant i teɣzi n 3 n wussan s uɛelleq n teqreɛtin d yibidunen n waman ilmawen ɣef tewwurt, acku sɛan ugur n lixṣaṣ n waman, ɣas ma d tudrin i d-yezgan ddaw n yicerfan d yidurar n teẓgi n Ukeffadu, maca yir asuddes d lecɣal n lxedma n uɛawed d tsertit ur nwulem ara, yessaweḍ at taddart n Tifra ad ṭṭfen deg wawal-nsen, ur as-berrun ara alamma tella-d tsastant n tidet. Cwi kan tella tsekka (antenne) n uḍewwar n Yikeǧǧan, zemren yimezdaɣ n tɣiwant ad d-ssuffɣen syin leɛqud n tlalit d wid n nnekwa d tnezduɣt. Deg uraǧu n tifin n tifrat i wugur-a i ttidirent waṭas n tɣiwanin deg tmurt n Leqbayel.
  Kh. A. 

  
 Ccna aɣelnaẓri s tmaziɣt d ammud n tezlatin n yicennayen iqbayliyin mechuren i yura Djamel Hoceini s uẓawan. Deg udlis-a, ad naf ccna n Ali Laimeche, Mohand Ou Idir Ait Amrane, Mahand Said Aiche, Cherif Kheddam akked Farid Ali. Zyada ɣef tira n uẓawan n tezlatin-a, yura-d Mass Hoceini tameddurt n yal acennay s snat n tutlayin : tamaziɣt d tefrensist. Am wakken i d-yessegza tarrayt-is deg tira n uẓawan akked kra n ubeddel i dèyeḍran deg tezlatin-agi ccna aɣelnaẓri. Gar tid i d-yextar, llant : ‘’I ak-yehwan tiɣzifeḍ ay iḍ’’, ‘’Kker a mmi-s umaziɣ’’, ‘’Newwi-d tafat’’ n Mohand Ou Idir Ait Amrane ; ‘’Sslam-iw’’, ‘’Nekni s yilmeẓyen’’ n Farid Ali, ‘’Leɣna-agi’’ n Cherif Kheddam ; ‘’Askuti’’ n Lounis Ait Menguellet ; ‘’A yemma ɛzizen ur ttru’’ akked ‘’Ay ilmeẓyen, beggset’’ n Mohand Said Aiche. Tizlatin-agi, zemrent ad ilint d allal gar yiselmaden akked yinelmaden. Ilul Djalem Hoceini ass n 10 deg maggu 1969 deg tama n Illoula Oumalou. D aselmad n uẓawan deg tesnawit. Yeqdec aṭas deg uḥric-agi n uẓawan, ladɣa deg Uxxam n yidles Mulud Mɛemmeri n Tizi Uzzu. 

  Hocine Moula 

  
 Ass n 12 deg duǧember-a, ihegga-d Uḥuddu aɣarim n Bgayet yiwet n temlilit deg Uxxam n yidles ɣef wazalen n uḥesses n medden ɣef yimihiyen n tudert s umata, d wid n tegrest abeɛda. Ɣef yimihiyen n tsemhuyt ideg nella, yebder-d Uḥuddu aɣarim amunuksid n karbun i ineqqen acḥal d tirwiḥin, acku stehzayen ɣef yiwellihen n laman. Ugar n waya, aṭas ur neẓri akk amek zemren ad ten-nɣen wallalen i seqdacen I iteddun s lgaz, ama i useḥmu neɣ i wayen-nniḍen. Deg wahil n wass-nni, muggen-d kra n yiḥuna (ateliers) n usḥulfu d uselɣu ɣef yimihiyen imeqqran, imi ula d tiferrawin ttwaferqent i lmend n waya. Am wakken i d-ttwasersent deg temsikkent ddeqs n tɣawsiwin i yesseqdac Uḥuddu aɣarim i usellek.

  M. K. 

  
 Macahu tellemcahu ad tt-yeḍbeε Ṛebbi d asaru. Yiwen urgaz yeqqar-as i mmi-s: “Ammi i wacu teṛṛiḍ akk medden d imeddukkal deg ur d-itekk nfaε? Ugadeɣ limmer ad ten-tiḥwiǧeḍ di tegnit n ddiq, yiwen ur ak-d-yeqqaṛ anεam. Mmi-s ur yesmeḥsis ara i wawal acku iɣil tizegzewt d leḥcic meṛṛa.Yeqqaṛ-as i baba-s: “Sεiɣ leḥbab yal amḍiq, mačči am kečč, ur tufiḍ ara win ara ak-iḥemmlen seg wakken teswaεreḍ timsal aṭas. Baba-s: “A mmi, nekk sεiɣ yiwen n uḥbib beṛka, deg-s lbaraka, jeṛṛbeɣ-t, ufiɣ-t d argaz. Yugi mmi-s ad yili d uḥdiq. Argaz terra-t tmara ad ixdem kra i wakken tabṛat-is ad d-taweḍ s allaɣ n win ara d-yeǧǧ d asalas n uxxam. Tusa-t-id tikti amzun-itt. Iddem ikerri, yezla-t, iɣumm-it s ubeḥnuq mellulen, yessames-it d idammen. Yuzzel ɣer mmi-s, yessawel-as: “Kker kker a mmi, teḍra-yi-d dagi taluft”. Ikker-d mmi-s s tɣawla: “Acu a baba d acu ?” Nɣiɣ yiwen s ujenwi. 

 Tenɣiḍ -t? Anida-t ?

 Ṛwaḥ ad t-twaliḍ. 
  Mi t-iwala mmi-s yexlaε, yenna-as: “A baba amek ara as-nexdem?”. Baba-s: “Ruḥ a mmi muqel-d albaεḍ seg leḥbab-ik i wakken ad aɣ-iεiwen ad t-nawi sanda ara t-nɣebbi”. Iruḥ uqcic ttnaṣfa n yiḍ, yezzi-d akk ɣef leḥbab-is, win iwumi yeḥka tadyant ad as-d-yerr: “Ala, ur zmireɣ ara i tigi”. Yuɣal-d uqcic s axxam. Baba-s: “Acimi akka ur d-tewwiḍ ara imεawnen?”. Mmi-s: “Ugin, uggaden”.

 Amek ara nexdem ihi? 

 Ruḥ a baba ɣer Dda leflani, yak d aḥbib-ik. 
  -Ad ruḥeɣ ala netta i sεiɣ.
  … Yettkemmil

  Yahia Yanes 

  
 Tidyanin d azwel i yefka ucennay Ali Amran i uḍebsi-ines aneggaru i d-yeffɣen ussan-agi kan, 6 deg tuber, dagi deg tmurt. Deg album-agi amaynut, ad naf 11 n tezlatin s teqbaylit akked yiwet-nniḍen s trumit i yettuneḥsaben d tarzeft, ɣef wakken i t-id-yenna. Deg tezlit tamezwarut ‘’Lxiḍ’’, yewwi-d awal Ali Amran ɣef nḥas i yettilin gar leqbayel. Kerhen mi ara d-yifrir yiwen deg-sen. ‘’Tlatin’’, d asentel iɣef i d-yemmeslay ucennay ɣef yir asirem, itezzi itenneḍ kra ur d-iban deg tudert-is. Ma deg tezlit tis tlata, yextar Ali Amran yiwen uɣbel i iceɣben aṭas n tmura, wagi d tawaɣit n lfetna. Dɣa, yefka-as azwel ‘’Dderz n lfetna’’. ‘’Sel-as i dderz lfetna, la iremmeg lebɛid. Ala imeṭṭi d lmeḥna, i izerreɛ deg ubrid. Sel-as i dderz lfetna, la iremmeg lebɛid. La yesserwat di tmura, d wa i zzman ajdid’’. Dagi deg tezlit-a, ad mxalafent tektiwin gar wid ara as-yeslen. Ad ilin wid ara tt-yeqqnen ɣer wayen iḍerrun deg umaḍal s umata, am wakken ara ilin wid ara as-yefken anamek-nniḍen. Wigi ad cudden ɣer tmurt n leqbayel. Ineggaura-a, ad gen amgarad gar wayen i d-yeqqar Ali Amran deg tazwara akked tekti n tezlit-a. Ad ilin wid ara as-yinin. ‘’Imi seg tama, yekkat deg wid yettasmen, ur qebblen yiwen ad d-yifrir. Seg tama-nniḍen, la yekkat netta s timmad-is seg wid i d-yufraren s tektiwin-nsen, u ha-t-an la yessagad medden s lfetna’’. Akken yebɣu yili lḥal, tamedyazt, ad teqqim d tamedyazt, yal yiwen ad yefhem ayen yeffɣen fell-as. Ur yettbibbi unaẓur asegzi n yimdanen. Ma d tizlit tis rebɛa, tusa-d d tajmilt i ucennay ameqqran matoub Lounes, isemma-as, dɣa ‘’Lwennas’’. Xas ulamma d tizlit igerrzen nezzeh, yuklalen azwel-is, mac aula dagi, ad ilin wid ara as-yinin acimi armi d tura i yemmekta Lwennas ? Ɛeddan ugar n 20 n yiseggasen ɣef tmettant-is. ‘’Ula d ddula, terra-s tajmilt tura !, i nesla ɣer yiwen n umdan. Deg ‘’Tidyanin’’, tizlit tis 5, iger tiṭ ucennay ɣef umezruy : yettnadi, yesteqsay. S umata, yennul Ali Amran akk isental iceɣben timetti. Akka ara naf tizlatin, ‘’Bedd’’, ‘’Sanda akka’’, ‘’Ufiɣ ur ufiɣ’’, ‘’Izleg uḍref’’, ‘’Zzaɛrura’’, ‘’Ma d ddunit-ik’’ akked tezlit s tefrensist ‘’ Celui que tu penses’’. S uẓawan i swayes yuɣ tannumi yettawi-t-id Ali Amran, nezmer ad d-nini mebla ma neɣleḍ d akken ayen yelhan, yelha dima.

  Hocine Moula 

  
 Deg tdiwennit-agi, newwi-d awal ɣef waṭṭanen n yiɣersiwen, ladɣa wid i yettilin deg yiseggasen-a ineggura, akked wamek i ilaq ad d-yili useḥbiber fell-asen.

  Aɣmis n Yimaziɣen : Di   tazwara, anda yewweḍ ttawil   n udawi n lmal deg tmurt n Lezzayer? 

  Kamel Aliouane  : Adawi n lmal di tmurt-nneɣ, d tawuri i yegren asurif meqqren ama deg udawi, ama deg uɛeggen ɣef waṭṭanen. Maca, aṭas n lexṣaṣ i yellan. Ticraḍ ar ass-a mazal nettawi-tent-id seg tmura-nniḍen. Amsujji n lmal mačči ala adawi i d ccɣel-is. D netta daɣen i yessenqaden neɣ i yettkunṭrulin aksum d wayen tetten medden. Taggara-a, nnant-d kra n tezrawin ula d ddwawi sɛant amihi ɣef lmal d umdan: ddwawi ma nefka-tent i lmal, nezmer ad tent-naf deg uyefki neɣ deg uksum. Aya yettḍurru tadawsa n umdan ma ṭṭuqtent, acku xeddment-d aṭṭan n uxenẓir (cancer). Amsujji n lmal ihi, yesseḥbibir ula ɣef tdawsa tazayezt (santé publique). Ɣas llan yimsujjiyen, maca yella wugur n ddwawi. Ɣlayent imi tuget seg-sent nettawi-tent-id seg Fransa. D ayen yeǧǧan imrebbiyen n lmal, ttcetkin ɣef ssumat n ddwawi-nni.

  D anwi aṭṭanen i ten-yekkaten s waṭas u seg wacu   i ten-ttekcamen? 

 Yal ccetla tesɛa aṭṭan i tt-yekkaten. Ad d-fkeɣ imedyaten: Ikerri yekkat-it ṭṭaglal i d-txeddem twekka yettidiren ɣur yiqjan. Izgaren, yella lberd ur nesɛi ddwa, dɣa wid i t-yuḍnen, ttmettaten. Aṭṭan-nniḍen iweɛren, i ttugaden aṭas yimsujjiyen, d la brucellose, neɣ tawla n Malṭa. Ur tesɛi ara ddwa, yerna amdan i tt-yuḍnen ad yuɣal d iɛiqer. Tawla i ixeddmen ticelfuxin (fievre aphteuse) deg yimi ɣur lmal amecṭuḥ d umeqqran. Ma ɣur yiyuẓaḍ, yella bucḥiḍ (la peste aviaire). Tuget n waṭṭanen-a, tekken-d seg lqella n tezdeg d unekcum n lmal aberrani ɣer tqeḍɛiwt. Wid ihelken aṭṭanen-a i d-udreɣ, deg usaḍuf, ilaq timenɣiwt-nsen imi zemren ad ten-sneṭḍen i wiyaḍ.

  Seg ddwawi n yimɣan n uxxam d tesnujjya, d anti i ineffɛen ugar deg lmal?  

 Seg zik, di tmurt n leqbayel, ssexdamen imɣan-a i tujjya n lmal. Gar-asen llan: imliles (alaterne nerprun) i ssawraɣ, tidekt deg waman i tusut d ugeḥguḥ, tikfilt (scille maritime) i tusut d waṭtan n ubeḥri ɣur yiyuẓaḍ. Llan daɣen wi: anaraf i calwaw, neɣ i waṭṭan n wallen ɣur yikerri, aqelwac d yizgaren. Tijrarḥiyin neɣ ajeǧǧig n ukermus i lmal ur nezmir ad d-yebru i waman n tasa.

  Amek yezmer yimrebbi ad   yeɛqel lmal-is mi ara t-id-ibeddu waṭṭan iweɛren? 

 Aya d ayen iweɛren tikwal ula i umsujji mačči kan i yemrebbi n lmal. Llan waṭṭanen ur d-ttbanen ara di tazwara. Imrebbi, ad yeɛqel lmal-is yuḍen ma ibeddel tikli, ur itett ara am zik. Tafunast, ad tenqes deg tuẓẓga ɣef tikkelt. Aṭṭan n tmaẓẓagin, tikwal ur as-nettfiq alamma neẓẓeg-d tafunast, ad naf ayefki yexser. Di tawla n Malṭa, tafunast neɣ tixsi ad asent-yeḍru uɣray. Imir-n dɣa i nezmer ad ncukk s waṭṭan-a. Yal aṭṭan yesɛa limarat-is. Deg tujjya, tella yiwet n taɣult i yeqqaren kan ɣef limarat n waṭṭanen d wamek ara tent-neɛqel.

  Amek ilaq ad yexdem yimrebbi i lmal-is i wakken ad yeḥrez tazmert-is? 

 Ad testeqsiḍ imsujjiyen, ad d-inin d tezdeg. Ugar n temsalmiyin (infections) ssebba-nsent d tibawt n tezdeg. Imrebbi ma yeḥrez tezdeg, iḥuder lmal-is, iḥuder tazmert-is. Ilaq daɣen ticraḍ.

  Ahat aṭṭanen i t-yettawɣen   ttilin d imihanen ɣef yimdnen, ladɣa wid yettqerriben   ɣur-sen? 

 Udreɣ-d yakan kra i tazwara: Lberd yettenṭaḍ s uzwu. Tiferḍest (la teigne) mi ara tennaleḍ aglim-is. Tawla n Malṭa, tezmer ad tɛeddi aglim n umdan xas ur yesɛi ara tifidi. Lḥasun, deg umaḍal, llant kan snat n tbaktiriyin i izemren ad ɛeddint aglim.

  Amek tettwalim amḍan n lmal gar yiḍelli d wass-a? 

 Seg wasmi d-tekker ddunit, amdan yettrebbi lmal ɣer tama-s. Amḍan n lmal ibeddel gar yiḍelli d wass-a. Aṭas n taɣulin i d-yernan: arebbi n unhal, arebbi n tberdeffelt (caille), atg. Deg yiɣersiwen n uxxam, nettwali taggara-a, aṭas i d-yernan: ifrax, ibelḥekkac. Ttrebbin-ten yimdanen i ccbaḥa. Nekni yewwi-d ad nili yid-sen. Ɣas ur neɣri ara fell-asen, yessefk ad ten-ndawi. Ur ilaq ara ad nettu d akken aṭas n waṭṭanen i ulac zik, tura ṭṭfen tasga deg tmurt-nneɣ. D ayen iweɛren, i yettawin ula d lweqt bac ad ttwakksen.

  Ma nemmeslay-d ɣef   yiɣersiwen s umata, amek yella waddad-nsen deg umaḍal? 

 Ma nuder-d iɣersiwen n teẓgi, yewwi-d ad nemmeslay ɣef ubaxix i iḍerrun deg ugama ass-a. Abeddel anezwan ulac win iselken deg-s. Deg wumuɣ aẓeggaɣ n WWF, yal aseggas irennu-d iɣersiwen i izemren ad negren ma ur nesḥbiber ara fell-asen. Di tmurt n Leqbayel, nettwali, seg useggas ɣer wayeḍ, iɣersiwen n teẓgi i yettenqasen. Tamurt n Fransa, texdem-d asaḍuf i umsujji n lmal, anda ilaq fell-as ad idawi iɣersiwen n lexla mebla ma yettuxelleṣ, ma ssawlent-as-d tdukkliwin yesseḥbibiren ɣef twennaḍt. Ass-a, tukerḍa n yiɣersiwen d tis kraḍet deg usekcem n uṣurdi deg umaḍal, seld imrigen d yiɛeqqaren. D asḥissef ameqqran.

  Tanemmirt ɣef wayen i   d-tenniḍ. Ma tesɛiḍ   awal n taggara… 

 Tanemmirt ɣef tdiwennit d wakud i yi-d-tefkiḍ. Ass-a ma amsujji yettdawi amdan, amsujji n lmal yettdawi talsa. D ahil i ḥemmleɣ aṭas. Ssarameɣ imecṭaḥ i d-yettnekkaren ad wellhen ɣer tujjya n yiɣersiwen d useḥbiber ɣef twennaḍt.

  Testeqsa-t Kaissa Khalifi 

  
 D yiwen gar n terbaɛt n ccna tamḥaddit Ifguren, d ameɣnas n tmagit seg temẓi-s ar ass-a. ‘’Yečča aɣrum d aberkan’’ n lḥebs n Blida. Yura u yettaru ar ass-a iḥulfan-is akked tektiwin-is deg yidlisen. Wagi d Ahmed Nekkar i d-yeldin ul-is I Uɣmis n yimaziɣen deg tiwennit-a .     

  Aɣmis n yimaziɣen: Ha-t-an tuɣaleḍ-d, tikkelt-a, s wungal ‘’Akruran’’ i yellan d tasuqqilt i l’Alchimise n Paulo Coelho. Acimi i tferneḍ ungal-a ? Amek i d-yella waya ? 
  Ahmed Nekkar : d tidet yella waya, maca am wakken i as-yenna winna n zik: iṭilli-d ur d-ikeccem. Akruran (L’Alchimiste), d ungal yura umeskar Paulo Coelho. Lemmer d lebɣi, tili yeffeɣ-d yakan deg waggur n cutember 2020. Yella-d wugur n lkaɣeḍ, (lkaɣeḍ abuffyan) ar tura akka, ugur-agi mazal-it la yettnerni, s taluft-agi n COvid-19. Nessaram ad yefru, ad d-yekcem. Di tazwara, Akruran, d ungal i imucaɛen deg umaḍal, yettwasuqel anda ma drus ɣer 80 n tutlayin. Llant maḍi kra n tnagiwin i d-yennan belli imdanen-agi mi t-ɣran, tbeddel tudert-nsen, acku uɣen-d asirem n tudert si tedyant-agi. D tadyant tafelsafant yemcubbaken yettruḥun tettuɣal-d, tettawi imeɣri di zzedwa n uzuzen-ines, yettinig di tudert n tumayt n timmad-is. Asirem, yettarew-d tilelli.  Bɣiɣ ad d-sekneɣ belli ula d taqbaylit tezmer i ṣṣenf-agi n tsekla. Bɣiɣ ad d-smektiɣ daɣen, xas akken Akruran mazal ur d-yeffiɣ ara, maca Tisbeddit tagraɣlant n Paulo Coelho, tesla s tsuqilt-agi, iɛeggalen-is ferḥen ayendin. Sutren-iyi-d maḍi ad asen-ceggɛeɣ ukuẓ (4) n yimedyaten mi ara d-yeffeɣ.

  Mebla ccek, asenfar am wa, mačči d ayen isehlen : Ama seg tama n umawal neɣ n usuqel. Ma tzemreḍ ad d-temmeslayeḍ ɣef waya ? 
 D adlis iweɛren, yennḍen, akken kan ara truḥ ad tfak tekti ad d-yuɣal ɣer waktayen imenza, am win yettejgugulen : simmal yettaẓ ɣer sdat, simmal daɣ yettuɣal-d ɣer deffir. Niqal kukraɣ ad as-greɣ irebbi, si mi kecmeɣ deg-s, ufiɣ-t yeshel maḍi. Imeɣri, ur yettaf ara ugur di tɣuri neɣ deg umawal. Mi ara yili d awal kan i yiman-is ulac ugur. Mi ara tili d tanfalit yerna ad d-tettuɣal si tallit ɣer tayeḍ kra tekka tedyant, yecban: tumayt n timmad-is: <em>légende personnelle: l’âme du monde, la pierre philosophale </em>… ameskar, yeɛreḍ isenṭeq-d ula d agama: iṭij, aḍu, igenni, ijdi, lexlawi…Tadyant-a, ufiɣ-tt d yiwen n ṣṣenf n tsekla tafelsafant ay ulac di teqbaylit-nneɣ s wudem n wungal. Ɣer ɣur-i, d tacqirrewt, nekk ara yegren irebbi i usuqel n udlis yecban wa. Daɣen tadyant-a, teḍra di Tefriqt n ugafa, ṭṭef-itt-id si tmurt n Wandalus arma d Ihramen n Maṣer. D tamurt n Umaziɣ. Iwudam i d-yettader yettsemmi-ten-id d Aɛraben, nekkini, fkiɣ-asen iseɣ n yimaziɣen anagar wid-nni ittakren, ixeddɛen, igezzmen iberdan ay ǧǧiɣ akken d Aɛraben.

  Kečč yellan d amedyaz, d amaru, tettaruḍ s tewsatin yemgaraden n tsekla, yecban ungalen, tullisin, tisuqqilin, tamedyazt…atg. Tegliḍ ula s yidlisen n tmaziɣt. Amek, d kečč i yebɣan leqdic-a, neɣ d taswiɛt i d-iḥettmen aya ? 
 Nekni s imeɣnasen, ladɣa wid iwehhan cwiṭ ɣer tira, seg wakken i d aɣ-yekcem lḥir nsemḥalleq i kra n wayen iwumi nezmer. Nezeger-d yiwet n tallit, anda annar aseklan xas ini d ilem, iselmaden imezwura yegren irebbi i uselmed, ur ufin ara d acu ara d-fken, ulac iḍrisen, ulac ungalen, uac idlisen n uselmed atg…  win i yi-icban, bdiɣ ttaruɣ tamedyazt, seg wasmi lliɣ deg uɣerbaz alemmas deg 1972/73. Di taggara n 70, nekk d kra n yimeddukkal, nesbedd-d tarbaɛt n ccna d uẓawan iwumi nsemma: Ifguren/ d tamedyazt tamḥaddit ɣef tmagit, ncennu nrennu nessawal-d isefra n umennuɣ. Deg 1983, uriɣ ungal-inu amenzu : Yugar ucerrig tafawett, yewwin arraz Mulud at Mɛemmer deg 1995 ɣur Agraw adelsan amaziɣ. Deffir wagi, ḍefren-d kraḍ n warrazen-nniḍen di ṣṣenf n tira yemgaraden: Ammud n (8) tullisin s uzwel: Daɛwessu (ɣef yiɣersiwen d win ten-yettmerriten), deg 1996. Deg 97, yerna-d wungal: Ger ẓẓebra d yifḍisen. 98, Adlis n tɣuri, d adlis i muggren s lferḥ yiselmaden di leqdic-nsen asmi d-yeffeɣ. Syin ḍefrent-d tsuqqilin ama d tullisin, ama d timucuha. Acuɣer greɣ irebbi i leqdic yecban wa: nekk yuɣ-iyi lḥal d aselmad, ɣriɣ ungalen, s taɛrabt s tefransist, tullisin, timucuha, ssneɣ amek xeddmen idlisen i unelmad, i uselmad. Ma zemreɣ ad as-semmiɣ tagi d tirmit d zzheṛ, ahat ur tt-sɛin ara yimeskaren-nniḍen iɛerḍen ad arun s teqbaylit deg yiwen n usentel kan. Ccɣel-agi iwumi sɛarrweɣ weḥd-i, yezdi-d akk timental, lexsas, lebɣi, tazmert, leḥmala. Imi i asent-zemreɣ, acuɣer ala ?

  Ɣef wakken twalaḍ kečč, d acu n tewsit n tsekla uɣur mmalen ugar yimeɣriyin n tmaziɣt/taqbaylit ? 
 Ɣef wakken walaɣ s timmad-iw, idlisen n tsekla yettnuzun ahat mebla adellel, d timucuha. D idlisen meẓẓiyen rxisen, ladɣa timucuha iteddun s tugniwin. Rnu daɣen tullisin, di tseddaṛt tis kraḍet, d ungalen, nezmer ad d-nernu imawalen. Daɣen ad yesḥissef umdan, atmaten-nneɣ ur ttaɣen ara adlis n teqbaylit. Ur ẓrin ara belli yal tikkelt ara aɣen adlis, d tutlayt-nsen iwumi ara fken tudert. D ameskar-nni iwumi ara fken tabɣest. D amazrag-nni iwumi ara fken afud ad ikemmel deg usuffeɣ n yidlisen. D idles-nneɣ ara yennernin, ad yerfed s uqerru.

  Tesɛiɣ diɣ Tizrigin Tamagit. Amek liḥala n tezrigin dɣa ? 
 Liḥala n tezrigin temgarad si ta ɣer ta. Llant tid iwumi d-tettak ddula tadrimt s tuffra, acku xeddment s tuget adlis n taɛrabt, sɛant adrim, ur d-cliɛent ara deg udlis n tmaziɣt, akken yebɣu yeffeɣ-d (ah d tamaziɣt) yerna-d kan s ufella. Llant tid ixeddmen anagar adlis n tefransist, tigi daɣ ssishilen-asent lecɣal, sɛant imeɣriyen. Ugur ameqqran di tezrigin yerran lwelha ɣer udlis n tmaziɣt, nezmer ad d-nini d tigujilin, ur rbiḥent tama. Ur sfaydint s lemɛawna n ddula, ur sfaydint s wid yettaɣen adlis n tmaziɣt akken yelha, xas ini d aqemmer i tt-nqemmer s nnif d timeɣnest. Qlilit tezrigin i d-yesuffuɣen nnig n wagim n yimedyaten deg yiwen uzwel, rnu lexsas n yimeɣriyen. Ula d tinedlisin, tikwal rennunt-d aɣbel-nsent, mi ara sen-tawiḍ adlis n tmaziɣt, ad ttezzin, ad ttennḍen: xas ini-d s leḥya i ttaṭṭafen adlis. Tamedyazt, ur d-nhedder ara fell-as, ma yella ur tt-isenz ara bab-is s ubrid n ubuddu, ur tettnuzu ara di tnedlisin ḥala di tfaskiwin neɣ di ṛṛḥabi n udlis. Dɣa seg wasmi i d-yerna wugur-agi n waḍḍan n Covid-19, tkaɛbuber teswiɛt. Aseggas n 2020 iruḥ d abuffiḥ.

  Acu ara d-tiniḍ deg tsekla tamaziɣt/taqbaylit akka tura ? 
 Aql-aɣ deg yiwet n tallit ur ẓriɣ ara amek ara tt-id-nessefhem. Lebɣi n tira yella, ugar wid yettarun imeɣriyen. Dagi ay tuḍen icc-is. Mazal d timeɣnest ara isedduyen adlis n tmaziɣt. Yella yiwen ccɣel, lemmer ad d-rren leqbayel ɣur-s lwelha, ad fken azal i udlis n teqbaylit, ahat ad tennefsusi teɛkemt. S wakka, adlis n teqbaylit ad yaɣ amkan di tnuzi am wakken yella udlis n tefransist d win n taɛrabt. Yella wugur-nniḍen, skud taqbaylit ur tetteḍman ara tudert i usdawan i d-yewwin agerdas, ur cukkeɣ ara aa naẓ ɣer sdat. Tallit n timeɣnest dayen tɛedda tmes ɣef uḥriq. Lemmer ad nessiweḍ s leqbayel ad d-nḥelli tlata-agi tewtilin: ad nesbaɛzeq tinedlisin s udlis n tmaziɣt. Acku walaɣ amek sɛan lebɣi leqbayel ɣer tira n teqbaylit-nsen. D tiwinas n yimeskaren i ijemɛen ɣur-sen ittafttaren, ur zmiren ara ad ten-id-suffɣen, ayagi meṛṛa si lqella n tedrimt d lqella n wid yettaɣen adlis n teqbaylit. Lebɣi n leqdic di tmaziɣt la yettnerni simmal, yerna di yal taɣult, ula deg uḥric amiḍan la yettfukti.

   Seg zik i tebdiḍ amennuɣ ɣef tmagit. Ma tzemreḍ ad aɣ-d-tesmektiḍ dɣa acimi i d-tesɛeddaḍ lḥebs ? 
 Amecwar-inu di taɣult-agi n tmaziɣt yebda am wakken bdan yimeɣnasen imezwura s tuffra, deg yiwet n tallit deg yuget leḥris s ucḍaḍ n tɣellist taɣensant n Bumedyen. D Agraw Imaziɣen n Paris i d aɣ-d-yefkan tawat ad nmuqel s amezruy. S wudem unṣib, bdiɣ ttaṭṭafeɣ-d tisɣunin n Agraw Imaziɣen n Paris. Yis-sent ay lemdeɣ agemmay n Tifinaɣ. Kra n uɣerbaz deg ɛeddaɣ tallit-nni, lemden-t akken ma llan. 70-72 di Borǧ Mnayel. 73-75 di Larebɛa Nat Yiraten. Asmi lliɣ di tesnawit n Larebɛa, ttemyaruɣ nekk d yiwen umeddakkel n temẓi iwumi ssawalen Hamaduc Aɛli n Tbeccarin. Netta yeqqar di tesnawit Cafɛi n Borǧ Mnayel. Asmi i d-teḍra tedyant-nni n 03 janvier di Lzzayer taluft-nni iwumi sbabben isem: “Les poseurs de bombes” deg llan yismawen imeqqran i ixedmen ccɣel-agi, ma bedreɣ-d kra gar-asen: Massin Harun, Smaɛil Meǧber, Cherradi Ḥusin, Qasi Lwennas, Baḥbuḥ Laḥsen, Cirifi Aḥsen…Nekkini yuɣ lḥal ttwaṭṭfeɣ yakan abrid amezwaru di teftist n Tegzirt sɣur iǧadermiyen, znuzuɣ tisɣunin i d-itteffɣen dagi: (Iṭij) ittwaxedment s la ronéo di Lzzayer. Tella tesɣunt-nniḍen iwumi ssawalen (OFB)…  tuṭṭfa-inu tis snat, tella-d ass n 12 janvier 1976 ɣer tewwurt n unekcum n sbiṭer n Wad ɛissi  lewhi n 7 n tmeddit. Ufiɣ ttraǧun-iyi sin yirgazen s iqeccubay, s leslaḥ n Kalachnikov ddaw ucḍaḍ. Ur i yi-iǧǧin ara maḍi ad kecmeɣ s axxam. Rnan wwin-d yiwen n uxeddam n sbiṭer iwumi ssawalen Si Belqasem. Wwin-aɣ ɣer la brigade n yiǧadermiyen di Tizi. Azekka-nni, rnan wwin-d wiyiḍ. Di txibuḍt n 2m<sup>2</sup> ggaren-aɣ di 6 di 8. Dinna i d aɣ-ǧǧan armi d 20 janvier, wwin-aɣ ar TM Axxam n teɣdemt taɣensant n Blida. Mbaɛd imalas di lfirma n yimeḥbas n yiserdasen di Blida, wwin-aɣ ɣer yiwet n tedwarit  m-tlata tzeɣwa: dinna ferqen-aɣ d tirebbaɛ ɣef texxamin-nni. Gar wid yellan yid-i di texxamt tis 3: kraḍ deg yimeddukkal i d aɣ-yeǧǧan ass-a: Idir Moulud, n Tefrit, Si Belqasem, n At Wasif, akked Rouǧan Meqqran n tewrirt Mussa. Di tzeqqa-nniḍen yella Baḥbuḥ Leḥsen ula d netta yeǧǧa-aɣ iseggasen-agi yezrin. Sɛeddan-aɣ di ccreɛ ass n 14 yunyu 1976. Deg uxxam n ccreɛ aɣensan n Blida. Leḥkem s lḥebs yemgarad seg sin yisegganen arma d 15 n yiseggasen, yecban Cirifi Aḥsen 10 sg, Baḥbuḥ laḥsen 15 sg, Accab Md Sɣir, Cami Amran… ass n wass-a, gar yimeɣnasen-agi, aṭas i yewwḍen laɛfu n Ṛebbi ulac win i ten-id-yettaddren, rnu lehlak fell-asen. Bɣiɣ ad d-smektiɣ d akken ddeqs n yisdawanen i d-yettawin isaragen ɣef umussu asertan n tmaziɣt, akken ara d-awḍen ɣer tallit-agi n 76 (Les poseurs de bombes), ttezgalen-tt, ttɛeddin fell-as amzun akken urǧin telli. Neɣ ttwalin wid tt-ixedmen d irebraben ! D lɛib fell-asen.

  Awal ɣef yisenfaren-ik n sya d afella… 
 Aseggas-agi yezrin 2020, ddeqs i qqimeɣ deg uxxam, imi ssebba n tuffɣa akka d wakka megdul, ad as-iniɣ i waḍḍan-agi n Covid-19 tanemmirt, yefka-yi tagnit suqqleɣ-d 4 n wungalen. S wazal-nsen: 1- Akruran, l’Alchimiste / 2- Tudert ger snat tmura, n Layla Awchal / 3- Aɣrum aḥerfi n Muhand Choukri Arifi. / 4- Rebelle n Maɛtub Lwennas.  / Tullisin d tmucuha i warrac s tugniwin…

  Awal-ik n taggara… 
 Imal n tmaziɣt akka ara ikemmel di tmurt n Lezzayer. Skud tadbelt n tmurt n leqbayel ur tetteddu ara s teqbaylit, ad ilin imukan n uxeddim s teqbaylit, ad d-yaweḍ wakud anda ara rewlen fell-as warraw-is.  Tiplakin deg yiberdan, ad ilint s teqbaylit. Imestagen, ad arun akk ɣef tḥuna-nsen s teqbaylit. Ad tili tiliẓri ara isedduyen ahilen-ines s teqbalit. Aɣerbaz deg ara tili tmaziɣt s wudem n tussna, mačči d tajerrumt. Ssarameɣ daɣen, yiwen wass ad d-yekker Uqbayli (industriel en matière d’ imprimerie spéciale impression livres amaziɣ). Mazal leqdic ameqqran, maca tigusa d nekkni i tent-yekkaten deg yicuḍaḍ-nneɣ, daymi negguma ad nekker… 

  Yesteqsa-t Hocine Moula 

  
 Tameddit n wass-nni n lǧemɛa 15 duǧamber 2017, ɣef lewhi n 14h00 deg tzeqqa n yisihren (spectacles) n Uxxam n umezgun amniḍan Kateb Yacine, tella-d wurar n tceqquft n umezgun “Tacbaylit” i wumi i d-yexdem Mohand Ouyahia taserwest (addaptation) ɣer teqbaylit. D taceqquft i yerra ɣef usayes Toufik Kaoudji, yewwin arraz wis tlata n temsizzelt n umezgun, i d-yettilin yal aseggas deg tazwara n waggur n duǧamber. Tella s yisem-is anasli “La jarre de Lugui” n Pierre Andello, tettwaru s tefransist, syin netta yerra-tt-id ɣer teqbaylit s uzwel-agi “Tacbaylit”. Syin akkin tiddukkla tadelsant “Uqataan Oukaoudj” n taddart n Akaoudj deg tɣiwant n Ait Aissa Mimoun, rran-tt ɣef usayes s lmendad n Mass Toufik Kaoudji. Uraren-d taceqquft-agi n 55 n ddqayeq, 11 n yiwudam n umezgun, gar-asen 3 n tullas akked 8 n warrac. Dɣa d Toufik Kaoudji i d awdem agejdan deg tceqquft-agi, yurar-d s yisem n Djeddi Ibrahim, ma d Hamid Rabah yurar s yisem n Ali n Dulu, ma Tédjani Yacine ilɛeb-d d anejbar. Kaoudji Mohand yeṭṭef amkan n le vizir am wakken i yeṭṭef Slimani Ahmed amḍiq n win i xeddmen timedlin. Ma d awdem Sellah Mazigh, ilɛeb-d d Wejṭiti ma d ameddakkel-is Amrouche Yacine i yeṭṭfen amkan n unzerfu (avocat) deg tceqquft-agi i ḥedren waṭas n lɣaci ulamma d taggara n ddurt yerna d lǧemɛa tameddit. Ma d tlata-nni n tullas-nniḍen, urarent-d akka, Zitouni Samia deg umkan n Tajilvant, Radi Dihia deg umḍiq n Smina n Tazart akked Henni Yasmina i d-yuraren deg ddur n Hlima n Tala. D tacegguft i d-yewwin awal ɣef tmetti taqbaylit d wamek ttidiren deg-s yimezdaɣ-is, ladɣa deg lawan-agi n uzemmur d wayen akk icudden ɣur-s. Tcudd daɣen lwelha n yimferǧen ɣer tecbaylit-nni n zzit, yettuneḥsaben d azamul n lɣella n zzit n uzemmur…atg. Ula d azekka-in n ssebt, tameddit n wass ɣef lewhi n 14h00, ddima deg tzeqqa n yisihren n Uxxam n umezgun amniḍan Kateb Yacine, yella-d wurar n tcegguft n umezgun “La Peur in transit”, yura Omar Fetmouche, syin terra-tt Massa Ziemze Lydia Beate ɣef usayes. Taceqquft-agi, tekcem deg wahil n tfaska tagraɣlant n umezgun i d-yettilin yal aseggas deg lwilaya n Bgayet. D afaris (produit) n snat n tmura Lezzayer akked Lalman, tella-d s yisem n ccaruka gar Tfaska tagraɣlant n umezgun n Bgayet (FITB) n tmurt n Lezzayer akked Useddu (GOETHE) n tmurt n Lalman.

  A. A. 

  
 Mlalen talemmast n ddurt-a yezrin umedyaz Mbarek Gamar d umaru Ɛemmar Maɛuci akked kra n yinelmaden n tesdawit Mulud At Mɛemmer, i lmend n usarag i d-heggan wid i d-yezzin i ugezdu n tmaziɣt, gar-asen aselmad Ḥsen Grici. S umata, awal n yimsaragen, yella-d abeɛda ɣef tira n tmedyazt d yisenfaren i ttheggin ɣer sdat. Imi Mbarek Gamar, seld ammud n yisefra « 99 d asefru » i d-yessaẓreg ilindi, yeqqar-d ur yettɛeṭṭil xilla wammud wis sin i iheggan. Ma yella d ilemẓi Ɛemmar Maɛuci, i d-yessufɣen ungal, aḍebsi d sin n wammuden n yisefra, yessaram ur yetteḥbas kan din meskud mazal-it yettaru. Ɣer taggara n usarag imezdi, ddeqs n yidlisen i yettunefken baṭṭel i yimeḥḍar sɣur sin n yimeskaren-a.

  M. K. 

  
 Kra n wussan tura ɣer deffir segmi bdan yimezdaɣ n waɣir n Bgayet aheggi i tmeɣra n Yennayer, neɣ Yennar. Ulamma yal yiwen amek i t-yettmagar, yal axxam acu i d-yettheggi, wanag ttiɛad n wass-a, ḥsan yis-s merra, fkan-as ddhen akken ma llan. « Mačči aṭas n tqeddicin i nexdem mi ibeddel useggas amaḍlan 2018. Maca i lmend n Yennayer nɛewwel ad as-nefk akk lḥeq-is i tmeɣra-a, imi d ayla-nneɣ. Ilaq ad neččar axxam s tgella d tumert akken ad aɣ-d-yeldi Yennayer tiwwura yelhan. Nessaram Yennayer aseɛdi i Yimaziɣen merra ». D tanaga n yiwet n tmeṭṭut seg Ayt Smaɛel. Ussan-a dɣa, kkrent akk tlawin i ubraz d usizdeg n yixxamen d yirwiḥen akken ad qablent Yennayer s wudem yelhan. Ula d inyen n ukanun, tella deg lɛadda, ilaq ad ttwakksen yiqburen-nni, ad ttwabeddlent s wiyaḍ d imaynuten. Aya yakk d asfillet i lxir d wayen igerrzen i lmend n umenzu n Yennayer. Akkin ɣer tmeddit, ulac tawacult deg Bgayet ara izeglen imensi n Yennayer, yiwen n wansay gar wansayen iqburen maḍi n usfuggel. Imensi n Yennayer ɣur yiɣermanen n Bgayet, d Yimaziɣen s umata, mačči d učči kan. Tamezwarut ilaq ad yili s uksum, menyif neɣ s umata d ayaẓiḍ ara yemmezlen d asfel akken ad iruḥ akk ccer d wuguren n useggas iɛeddan. Tis snat d azday. Deg yimensi n Yennayer, ilaq ad ḥeḍren akk yiɛeggalen n twacult anda ma bɣun ilin, i unejmuɛ n tumert d umeslay. Ḥala tilawin ireclen ma yella beɛdent tnezduɣin-nsent. Γas akken, tamɣart n uxxam, ad asent-teǧǧ amur-nsent, rnu ad d-tesres deg terbut neɣ deg uḍebsi tiɣenǧawin-nsent ad as-tiniḍ ḥeḍrent. Tis tlata, imi ḥemmlen dima Yizwawen ad sfillten i wayen lɛali, ayen akk i d-ttaɣen d tiɣawsiwin i lmend n Yennayer, d tagella neɣ d tiẓiḍanin, yessawal ɣur-sen i lxir d ssɛaya d tayri. 

  Asemɣer n wazal n Yennayer 

 Deg kra n temnaḍin n Bgayet daɣen, yella wanida mazal ttseṭṭilen i uqrur, sufuɣen-t ad iḥewwes. Ma seg tama n yikerrazen, Yennayer ɣur-sen d anagi ɣef keffu n lawan n tneqqact n wakal. Yewwi-d send Yennayer ad ilin akk medden neqcen yakan tiferkiwin-nsen. D ayen i d-yellan dɣa deg tuget n tamiwin n Bgayet, skud zerɛen yakan lɣaci akal-nsen. D ayen ibanen belli asṭeɛref s Yennayer, d tameɣra taɣelnawt tunsibt, ad d-yernu ugar n ccan i wass-a n lficṭa ɣur Umaziɣ s umata. Skud d ayen ara t-yeǧǧen ad as-yefk akud akken ilaq, war ma ibeṭṭel-d lxedma neɣ yesɛa-tt d anezgum deg uqerruy. D acu, ilaq ad d-nini d akken simmal tezzin leqrun ɣef Tmazɣa, ttawin-d yid-sen idelsan n yiɣerfan-nniḍen, truḥ armi i ten-yuɣ Yennayer, yettwaɣum deg kra n temnaḍin n tmurt n Yizwawen. Ulamma ḥsan s tisin-is, wanag yesḥissif lḥal mi ara ɣibent tigawin n usfuggel i t-id-yeṭṭafaren. « Neḥsa yal mi ara d-yekcem Yennayer. Maca ur nennum nxeddem-as kra n ccɣel d lfal ». D awal n yiwet n teḥdayt seg twacult taqbaylit. Aya, yesbeyyin-d amek yenṭer yidles-nneɣ gar wiyaḍ, d wamek tlaq tririt ikemmlen n wazal i Yennayer sya d tasawent, d usekcem n twaculin s telqey deg lmeɛna-s d tzamulit-ines. Ad tili d nnuba n tdukkliwin tidelsanin akked trebbuɛay n taddart. Imi llan snubguten aseggas agraɣlan, ttaǧǧan neɣ tettun Yennayer. Rnu ɣer-s arrac i mazal ur gzin akken iwulem azal n Yennayer d umezruy-is. Seg Ayt Smaɛel deg Usamar n Bgayet alamma d Iɣil Ɛli deg unẓul-is, tiddukkliwin yemxalafen n twilayt-a, heggan-d ahilen s wazal-nsen i lmend n umenzu n Yennayer 2968. Llant tid i yebɣan s yisaragen ara sɛelment ugar lɣaci ɣef unamek n Yennayer, llant tid i iheggan i usfuggel akken d agraw, tiyaḍ nwant ad d-inint aql-aɣ neḥsa s yennayer nhegga-as-d amur n leqdic.

   Ddeqs n tdukkliwin ara yilin di ttiɛad 

 Deg Ayt Smaɛel dɣa, akken ad tezdi Tdukkla Tadelsant Adrar n Fad tumert n Yennayer akked yimezdaɣ n tɣiwant, tesres deg wahil aheggi n zzerd ameqqran. Am wakken aṭas n tigawin tidelsanin ara d-iḍefren i lmend n warmud, am umezgun d umsizwer adelsan. Aredmani, yettbin ad yemɣur usfuggel n useggas-a ugar n yiseggasen iɛeddan. Ad d-nuɣal deg teẓrigin-nneɣ i d-iteddun s ugejdan swayes i d-yegla unekcum n Yennayer deg rreḥba n yiɣermanen n Bgayet. Yennayer ameggaz i yimeɣriyen n Uɣmis n Yimaziɣen. 

  M. K. 

  
 Ad d-tili tezrigt tis mraw d semmus (15) n tfaska tagraɣlant “Ales-d taẓuri”, yettwassnen s “Raconte-Arts”, gar 19 alamma d 26 yulyu 2018, deg taddart n Tiferdoud, tamnadt i yewwin arraz amezwaru n taddart tazedgant deg tezrigt-is tis semmus (05), i d-yellan deg useggas iɛeddan.Yebda yakan uheggi i ttiɛad-agi adelsan ameqqran, sɣur tesqamut n taddart-agi n Tiferdoud akked tddukkliwin iqeddcen deg unnar di taddart-agi. Ad d-yili leqdic-agi ɣef teɣzi n tmanya wussan, imi ad yebdu s wudem unṣib ass n lexmis 19 yulyu 2018, ad yekfu ass n lexmis-nni sdat-s 26 yulyu. D tafaska i d-tsuddus yal aseggas tiddukkla n tẓuri n lwilaya n Tizi Uzzu, s tallelt n Useqqamu aɣerfan n Lwilaya (APW) n Tizi Uzzu, s lemɛawna n tddukkliwin akked teseqqamut n taddart ideg ara d-tili yal aseggas tfaska-agi. Deg tezrigt-agi tis 15, yetturaǧu ad d-yili wahil d anesbaɣur ɣef teɣzi n ddurt tadelsant. Ad ilint deg-s temsikniyin yemgaraden: taqendurt, idlisen, abernus, imuhal n ufus…atg. Ad ilin daɣen yisaragen, isura, uraren ama d wid n zik, ama d wid n tura. Ad d-tili, diɣ, tmenna n yisefra sɣur yimedyazen, asenzi s ubuddu sɣur yimura, timeɣriwin n ccna sɣur inaẓuren. Am wakken yetturaǧu turrart n waṭas n tmezgunin, d usuddes n ddeqs n temliliyin, d waṭas n leqdicat-nniḍen.Ɣef wakken i d-nnan, ad d-rzun ɣer tezrigt n useggas-agi, ma ulac maḍi 300 n yinaẓuren, tuget deg-sen d wid n tmurt n Lezzayer, am wakken daɣer ara d-rzun ddeqs-nniḍen seg tmura tiberraniyin, yecban: Fransa, Congo, Italie, Portugale, Espagne, Tunes, Surya, Lubnan, Palistine…atg. Ma d iswi ajejdan n tfaska-agi, d asnerni d unegmu n yidles amaziɣ d umaḍlan deg tmurt n Leqbayel, d asenɛet leṣnaf yemgaraden n tẓuri d tinḍi akked usebɣes n yinaẓuren d yinḍiyin, d uẓeṭṭa n tegmat d tdukli gar yigduden n umaḍal merra.

  A. A 

  
 Seld tuffɣa n tsemhuyt n tegrest, iban-d ubaɣur n yigeffuren i d-yewwten deg-s ɣas gan ula d kra n temḍerrit seg tama-nniḍen. Imi ma nemmeslay ɣef wakal nezmer, ad d-nini laqen-as waman s waṭas deg ccetwa, yewwi-d ad isew i wakken ḥamu n yiṭij n tsemhuyt n unebdu ur t-yettḍurru ara. Tekcem-d ihi tefsut s kra n wussan, tebda kan tesjuǧǧug imɣan-is, iban-d wamek yella aseggas-a usaɣur, d wamek irew s waṭas. Ad d-nefk amedya n temnaḍt n Ayt Smaɛel ideg gten wid yettrebbin lmal d wulli, neɣ wid itesran i tilin n yimɣan i itett lmal-nni, gar-asen asaɣur-a i yesmenyif i tuččit ugar n yiḥcicen-nniḍen. Daymi tarawt-is n useggas-a tessefreḥ nezzeh imezdaɣ n tɣiwant n Ayt Smaɛel, ladɣa wid yesɛan drus n tferkiwin, acku yettfakka-asen lqerḍ s lemɣawla, dɣa ttuḥettamen ad t-id-aɣen s ssuma ɣlayen. Ladɣa deg wayyuren n tegrest ideg tikwal ageffur d yir addad n tegnawt ur ttaǧǧan amdan ad yeffeɣ ad iruḥ ɣer teẓgi ansi yezmer ad d-yeqleɛ kra n yimɣan ara yečč lmal-is ma ifukk usaɣur, ur yesɛi maḍi d acu ara asen-yefk akken ur ten-ineqq laẓ. Imir-n, ur ila afran-nniḍen anagar tiɣin-ines sɣur wayeḍ, ɣas ttilin yiberdan anda yettnuzu qrib 1000 n yidinaren i yiwet n tbaliwt. Aseggas-a ihi, ad yili yemgarad ɣef wayetma-s iɛeddan skud yefti yimɣi-a n usaɣur. Imi ɣef wawal n kra n wid yessnen neɣ ijerrben timsal-a, ad tsubb ssuma n lqerḍ s waṭas, ad yuɣal yettnuzu ahat seg 300 armi d 400 n yidinaren i tbaliwt. « Numer mačči d kra mi icaḍ usaɣur aseggas-a. Ɣas iban ad nɛeṭṭel deg ccɣel n tmegra-ines, ussan n leɛtab-is ad iɣzifen daɣen, maca nhegga i waya acku neẓra abaɣur-is yuklal-it ». I d-tenna yiwet n tmeṭṭut seg Ayt Smaɛel.

  Kaissa Khalifi 

  
 Tger-d ussan iɛeddan, deg usebter-is n Facebook, tddukkla tadelsant Taɣerma Aburɣes tiɣri i tikkin deg umsizwer n tmedyazt, ara texdem i tikkelt tamezwarut. Tiddukkla-a i d-inecden merra imedyazen i ibennun awal s teqbaylit, tra ad tesfuggel ttiɛad n 20 yebrir i d-iteddun s waṭas n leqdicat yemgaraden, gar-asen amsizwer-agi amaynut ara yemmaggen deg taddart n Aburɣes, taɣiwant n Yilula Umalu, di Tizi Uzzu. Isalli-a, dɣa yessekcem tumert deg yimedyazen i iḥemmlen ad d-inin s usefru ayen ttxemmimen, ayen s ttḥulfun, ayen i ten-yessefraḥen d wayen i ten-yesseqraḥen. Yefka-asen daɣ tagnit ad d-sbeyynen, i tikkelt-nniḍen, tizemmar-nsen deg unnar n leqdic aseklan i ttcebbiḥen s yimru d tmenna. Ad d-nebder kan d akken tidukkla tadelsant Taɣerma Aburɣes mazal ur d-tefri ɣef wass ideg ara yettwaxdem umsizwer-a i yetturaǧun zun i wass n 21 deg wayyur-a n yebrir, ɣef wakken i d-nnan deg tiɣri-nsen. Mazal ur d-tefki daɣen yakk isallen i yeɛnan tikkin deg-s. Maca i wugar n yisallen, yezmer kra n win yebɣan ad yekki, ad yessiwel ɣer wuṭṭunen-a: 0696 86 34 46 neɣ 0558 75 06 63. Imekkiyen ara yilin deg ttiɛad-nni, ad d-ɣren anagar yiwen n usefru sdat yimferrǧen d yiɛeggalen n tesqamut n yinzurfa, gar-asen amaru-amedyaz Mass Ḥsen Merric. « Nessaram, ad d-rren waṭas n yimedyazen i tiɣri-nneɣ. Kra n win yekkin ɣur-neɣ, ad as-nessiwel, ad t-nesneɣmes ɣef wass n umsizwer akken ad d-yas, ad yeḥḍer ». I aɣ-d-yenna unmazul n uselway wis sin n tddukkla tadelsant Taɣerma Aburɣes. 

  Kaissa Khalifi 

  
 Ass n lexmis, 19-07-2018, ɣef 20h00 n yiḍ, i d-bannen yigemmaḍ n ukayad n taggara n uswir n tesnawit yettwassnen s yisem n (BAC) n useggas aɣurbiz 2017-2018. Alaḥsab n tenmehla n usegmi n lwilaya n Tizi Uzzu, azal n 12 918 n yimsizwren, i yejerden iman-nsen deg umuɣen n usεeddi n ukayad-a, maca ala 12 673 i t-isɛeddan. Leḥsab n wid i t-id-yewwin yelḥaq 8 767 s lqidar n 69, 18%, s wakka i d-tḥella amkan amezwaru deg umyezwar deg wakal aɣelnaw i tikkelt tis mraw d yiwen 10, imi seg useggas n 2008 d netta dimma i d-yettifriren. Am yal aseggas, d tullas i d-yettifriren ɣef warrac, imi lqidar n tid i t-id-yewwin yewweḍ ɣer 73,09 % ma d win n warrac, yewweḍ ɣer 63,49%. Deg umyezwar n yinelmaden, ad naf deg umḍiq yuɣal i tnelmadt Kebaili Lina, yeqqaren deg tesnawit n Dahmani Mohamed n temdint n Boghni, s tneqiṭ n 18, 68/20. Ma d amḍiq wis sin tḥerra-t-id tnelmadt Belkacem Lina, yeqqaren deg tesnawit Fadhma N’soumer n Tizi Uzzu, s tenqiṭ n 18, 17/20. Amḍiq wis kraḍ n umyezwar yeṭṭef-it unelmad Amine Ouahab, yeqqaren deg tesnawit n Laadlani Mohmed n Maatkas, yewwi-d akayad-agi s 18,12/20. Ma d inelmaden i yewwin ugar n 18/20, wwḍen ɣer 08 n yinelmaden, ma d uṭṭun n wid i d-yewwin ugar n 17/20 yelḥeqq 71. Am wakken daɣen i d-wwin wazal n 257 n yinelmaden tazmilt yugaren 16/20, ma d 553 n yinelmaden-nniḍen wwin-d ugar n 15/20. Ma deg wayen yeεnan amyezwar n tesnawiyin: d tasnawit n Amar Toumi n Tigzirt i yewwin amkan amezwaru s wazal n 94, 33%, ma d amḍiq wis sin, tewwit tesnawit n Beni Zmenzer yellan deg Wat Dwala s lqidar n 89 77%, i yeṭṭfen amḍig-agi deg BAC n useggas iɛeddan. ma d tasnawit Mohamed Said Diouani n Makouda, I yewwin ilindi amḍiq amezwar, aseggas tḥela-d amḍiq wis kraḍ, s wazal n 89,22%. Ad d-nesmekti belli, ula deg ukayad n taggara n uswir amenzu (5°) akked win n taggara n uswir alemmas (BEM) d lwilaya n Tizi Uzzu i d-yufraren deg tqacuct n umḥezwar.

  A. A. 

  
 Ad as-tuɣal tejmilt meqqren i yiwen gar yisulas n tezlit taqbaylit, i yefnan tudert-is gar usefru akked uẓawan, acennay Arezki Oultache. Yetturaǧun ad yili ttiɛad-a deg taddart-is Tarihant, yettabaɛen ɣer tɣiwant n Boudjima di tama n Makouda. Tajmilt-a i yuklal acḥal-aya i lmend n wayen i d-yefka, thegga-tt-id tddukkla tadelsant n taddart Tarihant. Ad yili usiher-agi adelsan ass n lǧemɛa, 14 cutember 2018, ad d-yezdi tawacult n tẓuri s umata d tin n yicennayen s wuzzig. Ad yili wahil d amerkanti, ideg ara tebdu tejmilt-agi, ɣef 10h00 n ssbeḥ s usbeddi n usebdad n ucennay Arezki Oultache, ara d-yilin deg umḍiq i wumi qqaren “Agouni”, yellan deg tlemmast n taddart, i wakken kan ad yeqqim yisem-is deg tkatut akked umezruy. Am wakken daɣen ara d-yili usersi n tmeqqunt n yijeǧǧigen ɣef uẓekka-s. Syin akkin, mi yezgen wass, ad kemmlen leqdicat-nniḍen idelsanen deg uɣerbaz amenzu Fahem Mohand n taddart-agi n Tarihant, s snat n temsikniyin, yiwet ɣef umecwar-is di tẓuri akked tudert-is, ma d tis snat n wayen yettwarun fell-as di tɣamsa akked ttsawer-is. Ad ilint diɣ, tnagiyin ɣef tudert-is sɣur yiɛeggalen n twacult-is akked yimeddukkal icennayen d wiyaḍ merra. Ad ikemmel wahil deg tmeddit n wass, ɣef lewhi n 16h, ad yili usarag d uskasi ɣef wazal n unaẓur-agi deg tezlit taqbaylit. Yetturaǧu ad tekfu tejmilt-agi, s yiwet n tmeɣra n ccna ideg ara d-ccnun aṭas n tezlatin-ines, swayes yessuzen imferǧen-is. Aṭas n yiwudam n ccna n teqbaylit i yetturaǧun ad rzun ɣer dinna i wakken ad as-rren tajmilt, i d-aɣ-d-nnan yimsuddsen n tejmilt-agi.

  A. A. 

  
 Isefra n At Zik (poèmes kabyles d’antan) d ammud n yisefra n Ramdane At Mansour s snat n tutlayin (tamaziɣt/tafrensist). Yessufeɣ-t-id Useqqamu unnig n timmuzɣa deg yiseggasen iɛeddan. Yesqucceḍ-d bab-is awal ɣef waṭas n yisentalen i icudden ɣer tmetti. Isefra i d-yewwi ɣer yemma-s Tassadit At Ouvavras. Akka ara naf isefra ɣef tlufa, tikta, anuju, tameddurt, tibuɣarin, llqeḍ n uzemmur d wayen-nniḍen, yecban tujjya n zik akked unecreḥ. Yal asefru, yura-as-d sdat-s Ramdane At Mansour sdat-is ayen i t-iqublen n unamek s tefrensist. Ma d talɣa n usefru, tella-d s umata AB/AB/AB. AB/CB/DB neɣ AAB/AAB/AAB. Deg tazwart n udlis, yura-d umeskar ‘’Isefra n lejdud-nneɣ, skud ur nuɣ ara yid-sen tannumi, ur newzin ara azal-nsen, ur asen-nḥulfa ara acḥal ɣlayit. Ama d wid iwumi nesla, mi nella di dduḥ, neɣ d wid n tmeɣriwin, neɣ d wid n twiziwin…atg. Ha-t-an yiwen gar yisefra i d-yegmer. ‘’Aql-iyi deg yir liḥala, At Rebbi, ad thuzzem snasel. Ay At udrar n At Yaɛla, Uḍnaɣ aṭṭan ɣer daxel. La ttrejrijeɣ am bu tawla, Yuser-iyi lḥubb imexlel. Aql-i di lḥebs a yemma, Di lḥebsd n Tizi Uzzu. A yemma, lehwa tekkat, Aḍu, la ireffed, yesrusu. Siweḍ ay abeḥri sslam, I yemma i n-ǧǧiɣ tettru’’. Ramdane At Mansour d aselmad n tesdawiyin. Isem-is aḥeqqani Ramdane Ouahes. Yura idlisen-a : Tiɣri, Isefra n At zik, Agani, Leqr an s tmaziɣt akked Amawal n yinzan n teqbaylit.

  Hocine Moula 

  
 Aḥric wis sin n usarag i iga Mass Mohamed Djellaoui deg temlilit ɣef ucennay Matub Lwennas, i d-yellan deg tesdawit Mulud Mɛemmeri n Tizi Uzzu, ussan n 23 d 24 deg yennayer 2019. 

 Tarrayt-agi n uḍris uffir (Le procédé du texte absent), tettban-d deg usemres n umedyazt Matub Lwennas i wayen i d as-d-tefka tgemmi tadelsant d timucuha, imi s wayen iwumi semman inagmayen limarat tizamuliyin n uḍris uffir (indexation symbolique du texte absent). Yettas-d uḍris adday d uffir deg uẓeṭta n uḍris udyiz. Amedyaz, ur t-id-yettabdar ara s lekmal-is, yettwehhi-d ɣer-s d awehhi. Imeɣri, yessefk fell-as ad yeḍfer limarat-nni tizamuliyin i wakken ad yaweḍ ɣer uḍris uffir iɣer yerra uwehhi n umedyaz.

 Tarrayt n uḍris uffir (Procédé du «texte absent» 
 Asefru Aḍris afellay/ hypertexte Aḍris adday / hypotexte 
  (Le texte absent)
  Tabrat i ….Tasfift 1998
 <em>  D ungif d-ibuben tawwurt </em>
  akken i awen-teḍra
  Ma tɣilem ad d-ḍelqen i tsarut
  Tesɛam nniya
  Tamacahut : «Ungif akked wuḥdiq »

 Tarrayt n uwehhi (Procédé de l’énnoncé allusive) (Amezrug) 
 Tarrayt-agi n uwehhi (Procédé de l’énnoncé allusive) tettban-d deg usemres n umedyazt Matub Lwennas i temsal n umezrug, imi ayen i d-jebden lwelha deg usemres-agi n uḍris adday n umezruy di tmedyazt n Matub Lwennas d anadi ɣef tidet-nni ur d-yemli umezruy n tmurt n Lezzayer ɣef teɣzi n leqrun. Bdu-tt-id seg umezruy aqbur alamma d amezruy atrar. Amezruy n tegrawla n 54 yeṭtef taqacuct deg usemres-is i uḍris adday. Yezga yettnadi ad d-yessekfel tidet tamazrayt i yeɣba udadu d yixdimen-is, aladɣa ayen i d-yeḍran i yigrawliwen-nni iḥeqaniyen n temnaḍṭ n Leqbayel. 
  Asefru Aḍris afellay/ l’hypertexte Aḍris adday / l’hypotexte (l’intertexte)
 <em>  A tidet wi kem-iɛebban. Tasfift 1996 </em>
  A tidet wi kem-iɛebban
  Ad d-yini ayen yeḍran
  Ɣef win neṭṭlen berra n tmurt-is
  D gma-s i d as-yessawlen 
  Ɣer Yiɛezzuzen (At Yiraten)
  ur t-ẓrin lwaldin-is
  S yileẓwi i t-xenqen
  Ur as-cudden allen
  Ad ẓren medden 
  Acu d sebba n lmut-is
  Ha-tt-an sebba n lmut-is
  «Awehhi ɣer Ɛebban Remḍan» 

 Tarrayt n uwehhi (Procédé de l’énnoncé allusive) (Tagraɣlanit) 
 Ɣer tama n uḍris adday n tgemmi d uḍris adday amazrag, i yuɣen tunti akken iwata deg urti asefran n Matub Lwennas, ad naf aḍris adday agraɣlan d ṣsenf-nniḍen i yesɛan amkan deg uḍris-is udyiz. Ṣṣenf-agi n usemres n uḍris adday, yeṭṭalab timussniwin tigraɣlanin i ilaq ad tent-yesɛu umedyaz i wakken ad yessečč yis-sent aḍris-is udyiz. Matub Lwennas d yiwen gar yimedyazen-agi iwumi tufrar tmuɣli ɣer yidelsan d tsekliwin n yigduden ibeṛṛaniyen. Di tmedyazt-is, yettban-d usemres-agi n uḍris adday n tegraɣlanit di deqs n yiḍrisen-is udyizen. Ad d-neffren yiwen n usefru i d-yufraren : «Tuzzma n temɣer» Asefru Aḍris afellay/l’hypertexte Aḍris adday / l’hypotexte (l’intertexte)
  Tuzzma n temɣer. Tasfift 1993 
   <em>La neqbeɣ deg wussan-iw</em> 
  <em> Ajenwi iɛelleq nnig-i </em>
  Ciṭ ciṭ ad d-yettaẓ s ixef-iw
  Lxiḍ i t-icudden ay ifessi

 «Awehhi: Epée de Damoclès (Ajenwi neɣ ssif n Damuklis). Damuklis-agi d axdim n ugellid Denys l’Ancien, i yellan ɣef uqerru n tgelda n Syracuse, di lqern wis 5 uqbel talallit n Sidna Ɛisa. Axdim-agi, yezga teswehm-it sɛaya n ugellid Denys, dɣa yiwwas yesɣam-it ɣef ukersi n lɛerc yenna-as ṭṭef amkan-iw. Mi yeqqim deg umkan-is, lxir iɛum-d fell-s si yal tama, maca tikkelt kan irfed allen-is nnig uqerru-s, iwala ajenwi d aɣezfan nnig uqerru-s, icud s wanẓaḍ n uɛidiw, teshel tɣersi-s. Din din yeǧǧa akersi n lɛerc yuɣal s amkan-is : S wannect-a agellid, isefhem axdim-is belli ɣas tella sɛaya, lmut d ineɛman, zgan ggunin-t di yal taswiɛt.

  Taggrayt  
  S wayen akk akka i d-nebder, iban-aɣ-d s ttbut wazal yesɛa usemres n uḍris adday deg urti asefran n umedyaz Matub Lwennas, asemres i d as-yefkan i uḍris-is udyiz yiwen n uswir d aɛlayan seg tama n usugen asefra, akked d talqayt n usekkud seg tama n tikta d tmuɣliwin. Am wakken i d-yettbeggin si tama-nniḍen aswir n tmussni i yekseb umedyaz di temsal yerzan tigemmi tadelsant n umdan aqbayli, d tid n umezrug n tmurt n Lezzayer i seg i d-yessefti tidet-nni teɣba tsertit n udabu. Am wakken yezger s usemres n uḍris adday, ɣer tmussniwin tigraɣlaniyin, ansi d-yewwi tikta d tmuɣliwin timaynutin, i yegren irebbi i ṣṣfa d tezdeg n talsa d telsanit.

<p style="text-align:right">  Agzul sɣur Hocine Moula   

  
 Iberreḥ-d Usuddu aɣelnaw n usileɣ aparasnujjyan n Uweqqas ussan-a s yiwen n wulɣu i ddhen n yilemẓiyen d tlemẓiyin n Bgayet i yebɣan ad ilin d imɛawanen n umsujji n tuɣmas ɣer sdat, belli tusa-asen-d tegnit ad tt-farṣen s umsizwer i sqelɛen beddemma. Amsizwer-a, win i t-id-yewwin, ad iɛeddi srid ɣer usileɣ n yimɛawanen deg ukersi n umsujji n tuɣmas n tezmert tazayezt. Ayen yerzan ajerred, yebda yakan seg ahad yezrin, 6 unbir, ad ikemmel alamma d 25 deg wayyur-a n unbir, i yellan d azemz aneggaru. 

 Deg yiwen n usentel, ilaq ɣef win yenwan ad ijerred, ad d-iheggi akaram (dossier) ara yawi yid-s, ideg ara tili tsutert yuran s ufus, tanɣelt (copie) n tkarḍa n tmagit, tanɣelt n uselkin aɣurbiz n useggas wis kraḍ n tesnawit akked uselkin n ukraḍyur aneggaru, tukkist n tezmilin n bakalurya, rnu-as tiferkit n yisallen ara yeččar umazwar s timmad-is. Ad d-nesmekti d akken wwḍen yimeḍqan inuḥen aseggas-a di twilayt n Bgayet ɣer 15 kan. Ma d asɛeddi n umsizwer ad yili ass n, 19 duǧember 2019. 

 Ɣef wakken i d-tewwi teɣbalut-nneɣ, mazal ad d-ffɣen yisallen imerniyen ɣef umsizwer-a sɣur tenmehla n Usuddu-a n Uweqqas. Ilaq ad d-nini ayendin d asḥissef i d-ibanen ɣur yilemẓiyen i yettnadin ɣef uxeddim, kra seg-sen imi drus n yimukan iwumi d-serrḥen yimasayen, wiyaḍ imi mačči d amsizwer n yifiremliyen i d-suffɣen. « Ur ẓriɣ ara ma yella ad ɛerḍeɣ zzher-iw neɣ uhu s umsizwer-a. S 15 n yimeḍqan kan, yewɛer maḍi ad trebḥeḍ sdat yimeyyaten n yilemẓiyen-nniḍen », i d-tenna yiwet n teḥdayt seg usamar n Bgayet.

  M. K. 

  
 Deg leblan i d-yefɣen seg tenmehla n tmarit d tinḍi ( Tourisme et l’Artisanat), azal n 33 n yisenfaren i yebdan s uxeddim deg ugerzu n Tizi-Uzzu. Dɣa deg ussan inegura i tebda s wuden unṣib tsemhuyt n uṭuki ( saison estivale) 2018. Leqdicat, ɛumen i lmendad n tsemhuyt, ama seg tenmehla n tmarit d tinḍi d tɣiwanin teɛna temsalt, ladɣa Tigzirt d Uzeffun, ama si tama n yimḍebbren n srabes yimgaraden i yettnadin, ad qaɛden tagnit i wakken ad sɛeddin yimdanen lewqat igerrzen deg unebdu-agi i d-iteddun. Dɣa tefka-d tneɣlaft n tmarrit d tinḍi 7 n yimelyaren n santim i uwennaɛ n waddad n yimeḍqan n uɛummu n yimdanen. Aya yeɛna taɣiwant n Tegzirt d Uẓeffun.

  Ali Zalouk 

  
 Mazal ttkemilen leqdicat n tddukkliwin deg unnar. Tikkelt-agi, d yiwet n temsizzelt i d-yellan, ddurt iɛeddan , deg Uxxam n yilmeẓyen n tɣiwant n Wagennun. Gar tddudkliwin tidelsanin itterkkin, ad d-nebder Tiddukkla Tazazrayt n Tamda, Tiddukkla Tamussni n Wagennun , Tiddukkla Imnar Afir, aɣerbaz alemmas Boussad Mohamed . Tebda temsizzelt si 9 n tsebḥit, tedda armi d 17 n tmeddit , anda yal tiddukkla, tesbeggen-d tizeɣwa i tesɛa : aẓawa atrar akked caɛbi , amezgun , ccna , asuneɣ , imuhal n ufus , amezgun n warrac imectaḥ akked tsenselkimt. D tiddukkla tadelsant Tazazrayt n Tamda i d-iḥellan amḍiq amezwaru di tzeɣwa n uẓawan atrar, caɛbi akked umezgun. Ma d tazeqqa n ccna, ḥellan-d amḍiq wis ssin. Deg tzeqqa n usuneɣ yewwi-d yilemẓi Ousmail Koceila amḍiq wis ssin. I usmekti kan, tiddukkla-agi, tebda leqdic 3 n iseggasen-aya . Deg taggara, ttwafranent-d tddukkliwin ara ittekkin di temsizzelt tis snat ara d-yilin di kra n wussan i d-iteddun.

  Yamani Souhila 

  
 Am wakken i t-id-tɛeggen yakan deg wahil-is, kra n wussan ɣer deffir, thegga-d ddurt-a yezrin tdukkla tinmettit i yimeɛḍar d Yimuḍan Idumen « Tiɣri » n Ayt Smaɛel yiwen n wahil d amerkanti i usḥulfu n yimezdaɣ d yibabaten tugart, ɣef umihi i d-ttawin kra n wuraren n uẓeṭṭa n internet i warrac d yinubiyen. I lmend n waya, llan-d yisaragen, timsikniyin d usenzu s ubuddu n wammud n yisefra n Ɛezzun Ḥmed. Akken, ugar n yimsaragen i d-yewwin awal s teɣzi ɣef taluft-a, aṭas i iḥeḍren i ttiɛad, nnan-d awal-nsen, am uselway n tɣiwant n Ayt Smaɛel, taselwayt n tdayra, ccix n lǧameɛ akked temsulta d yijadarmiyen. Gar wid i d-igan isaragen, ad d-nebder Massa Muḥemmadi Xadiǧa, Zemmuri Lwiza d Fares Idir, i d-yemmeslayen s umata ɣef uḥric n tnefsit d wamek ttwaṭṭafen warrac s tazzla deg tqeffet n yir uraren-a. Ula d ttrebga n yimawlan tettwabder-d s telqey, imi ulac win ara iɛassen tarwa d wayen xeddmen ma mačči d nutni. Ladɣa mi nettwali simmal berrun kra n lwaldin i ddabir agaman i sɛan ɣef teḍfert-nsen. Ɣef taluft-a dɣa, yenna-aɣ-d yiwen n ubabat seg Ayt Smaɛel: « Ma yewwi-d ad sḍelmeɣ albaɛḍ mi ara yekcem ugrud deg wuraren ifuḥanen, nekk ad sḍelmeɣ imawlan-is tazwara. Aqcic a-t-an ddaw leɛnaya-nsen nutni skud urɛad yessif ». Merra, walan, yesmurres ayendin warmud-a (activité) n Tiɣri, i yekkan seg tsebḥit armi d tazwara n tmeddit.

  M. K. 

  
 Ur telli teshel taluft n waman ɣef yimezdaɣ n Ayt Smaɛel, deg usamar n Bgayet, akuden-a ineggura. Ma yella deg unebdu ugur ameqqran, i iɛummen ɣef wat tɣiwant merra, d tuqin n waman deg tberninin n yixxamen, deg lawan-a n tewwura n tegrest, sɛan kra ugur akked tezdeg n waman i asen-d-yettawḍen. Snat n tuddar ar tura ideg i d-iban uɣilif-a n wammus deg uẓeṭṭa n ubḍaw n waman, neɣ deg yiqadusen: ti d Ayt Tɛisiwt d Tala Ɛṭa. Dɣa deg umedya n Ayt Tɛisiwt, ugar n useggas tura segmi ḥebsen kra n yimezdaɣ-is tissit n waman n tbernint. Nnig yiɣersiwen d yilefḍan i yettwawfen deg uxemmal ameqqran n waman, iban-d xesren yakk yiqadusen i d-yettawin aman armi ddeqs seg-sen yerka yerkukki. Ulamma ɛerḍen deg yiwen n wakud yimḍebbren n tɣiwant, ad bnun axemmal d amaynut iɣer rran taɣbalut, mazal luɣen waman i ččarayen wat uxxam. Dɣa, ḥala i usired d usizdeg n uxxam i ten-sseqdacen, wamma wid n tissit ttagmen-ten-id seg taliwin. « Atan tufa-aɣ-d tegrest-nniḍen s waman ur nezmir ad nesew deg uxxam-nneɣ. Nessaram ad yili uɛiwed n yiqadusen, d anezgum amezwar n yimḍebbren n tɣiwant-nneɣ ». D awal n yiwet n tmeṭṭut seg Ayt Tɛisiwt. Ilaq ad d-nini aṭas i yellan d amihi ɣef tezmert n umdan, d tezmert n tuddar s umata, mi ara yilin umsen waman n tbernint. Ma ur d-snulfan albaɛḍ n waṭṭanen iweɛren, zemren ad ilin deffir n usemmem i izemren ad ineq tikwal. Am wakken i d-yeḍra waya deg waṭas n temnaḍin n tmurt n yizwawen, amedya n Meqla deg Tizi Uzzu taggara-a kan. 

  M. K. 

  
 Thegga-d, ddurt-a yezrin, Tdukkla Aweqqas Addal d Umzel (Loisir) tuffɣa-s tis 39 seg tɣiwant n Ayt Smaɛel ɣer tin n Tizi n Berber, ɣef teɣzi n 25 n yikilumitren. Send ad teqleɛ terbaɛt tikli, iga-asen-d uselway n tɣiwant n Ayt Smaɛel, Mass Sadeq Rebbaɛi, ttawil n ufurgu i ten-yessawḍen armi d taddart n Tizi Lexmis. Dɣa, seg rreḥba n yideflawen, azal n 20 n yimdanen, gar-asen tameṭṭut, i yeṭṭfen iberdan n yidurar qbala ɣer uzrar-nniḍen n udrar deg tɣiwant tanaragt (taǧaret) n Tizi n Berber. Ulamma inuḥ usemmiḍ, ihewwel ucelliḍ udmawen, dman-as i waya wid ibeggsen i ttiɛad-a , ẓran mačči d ayen ara ten-yesḥebsen. Deffir umwelleh-nsen, ṭṭafaren yimekkiyen abrid, rennun sbennayen timuɣliwin icebḥen i ẓerrent wallen-nsen deg tegrest taɛeryant. D ayen i ten-yeǧǧan ur sbiren ɣef tukksa n tsewwarin-nsen akken ad sḥebsen akud kra n teswiɛt, ad ṭṭfen i lebda aktayen n tegnatin-nni ur yezmir yiwen ad yettu. Ulamma weɛren yiberdan-nni iɛlayanen, tikwal d imihanen i tikli, ur ḥulfan yiḥewwasen ala s lḥamu n tegnit d ccbaḥa n tmuɣliwin tixlafin. Imi ula d annecraḥ ttakken-as amḍiq seg tikkelt ɣer tayeḍ. Rnu daɣen idrizen-nsen i d-ixeddmen unuɣen icebḥen ɣef udfel amellal, send ad kecmen tilisa n Tizi n Berber. Mi ttqaraben ɣer tansa i neyycen, kfan tikli ɣef udfel azedgan, uɣalen srusuyen iḍarren ɣef tzegzewt. Armi, gar ɛeyyu d laẓ, ufan iman-nsen ilaq ad sgunfun, ad d-rren nnfu swayes zemren ad ḍerrḍen ad kemmlen. Ihi, lawan n yimekli, fernen yiwen n wadeg gar yiẓra imeqqranen akken ad ččaren iɛebbaḍ. Ad d-sewwen ula d tacrift imi yakk ttawil heggan-t si tazwara i usiɣi n tmes. Mi kemmlen tikli s uẓuɣer n yiḍarren, wwḍen ɣer wanda ara ten-yeddem ufurgu-nniḍen ɣer Aweqqas tikkelt-a, imi tuffɣa-nsen din tekfa. Maca si tura tḥar terbaɛt ɣef wazemz n tuffɣa i d-iteddun.

  M. K. 

  
 Ɣas ma tedda tussna, deg umaḍal, asurif meqqren deg yal aḥric n tudert, ɣas ma wwḍent tɣermiwin n yal agdud ɣer tqacuct s wayen i d-ufrarent i lfayda n talsa, maca assaɣ yellan gar umdan d ugama, d assaɣ lqayen deg umezruy n txelqit. D assaɣ ara idumen i lebdda. 
  Yal aɣref yesεa amezruy, d cfayat (timektit) imezdayen yezdin agdud. Dɣa ass-a, yewwi-d ɣef yal yiwen ad yeḥṣu s wazal n tgemmi n tɣerma n Yimaziɣen i d-yeǧǧan isem-is deg umezruy. Yiwen useklu yezdin yakk tigeldiwin n yilel agrakal, d netta i ɣer cuddent cfawat timagdayin, d netta i d tamagit n ugdud, wagi d tazemmurt. Tazemmurt, ayen i d-neḥka fell-as drus, ayen i as-nerra d lxir, ur nezmir ad t-id-nebder, sdat wayen i aɣ-icudden ɣur-s, d nettat i d tayemmat i d-yessekkren acḥal d tasuta. Akken i as-yenna Musa n talsa ɣef wassaɣ n ugdud ɣer umezruy-is : “S anda la tettedduḍ ay aḍar? Yenna-as: “S azar”. Ihi ass-a yewwi-d ad nerr ccan i yal abruy n tgemmi, s wayen yak i nezmer, i wakken ad neḥrez tamagit, tazemmurt. Tazemmurt, d agerruj n lebbda, yis-s i d-bnan lejedud tussna deg yal tama, d ayen iwumi qqaren, ass-a, tigemmi, ama deg tussna i icudden ɣer ulqam n uzemmur, d tarrayin-is yemgaraden seg tɣerma ɣer tayeḍ , neɣ d ayen yeεnan tiẓtin n uzemmurt, tussna i icudden ɣer ufras d ucraw. Megren-d Yimaziɣen tussna meqqren deg wassaɣ-nsen d ugama d twenaṭ, ladɣa dg wayen yeεnan aḥric n uzemmur. Dɣa, ula d tafada, tcudd ɣer uḥric n tfellaḥt, tayarza, acraw, alqam d ufras. Tcudd tussna ɣer lɣella n zzit n uzemmur, ladɣa ɣer tɣara: Allalen n ujemaε n zzit n uzemmurt, tisyar n uzemmur. Azal n tzemmurt, icudd, diɣ, ɣer tdamsa n twacult taqbaylit, d nettat i d-yettilin deg lmendad deg yal taswiεt n lḥars.

  Ali Zalouk 

  
 Thegga-d Tddukkla Algerie Eco-responsable s lemɛawna d tddukkla Axxamn n Dda Ɛli yiwet n twizi n ufras di tɣiwant n Tizi Rached, ass n sebt 17 di furar, si 9 n tsebḥit armi d 16 n tmeddit . Yella-d ufras deg ubrid agejdan n Tɣiwant n Tizi Rached . Si tama-nniḍen, tessawel-d tddukkla Tafrara n Yiɛezzugen i ufras ula d nettat. Leqdic-a, yella-d ass-nni n 16 di furar yerin. Rran-d yimezdaɣ i tiɣri-a imi ssawḍen ad kksen iḍuman, i wakken ad ticbiḥ tiɣremt n Yiɛezzugen . Xas ulamma ttemxalafen yiznan i ssexdament tddukkliwin deg udellel-nsen, yecba “Afus deg ufus, akken ad nekkes ammus, taɛkumt ẓzayen ad tifsus” , “Asizdeg yelha, yif-it limer ur nessamas ara” , meɛna iswi n tddukkliwin yiwen : Tezdeg n twennadt. Imi ur ilaq ara ɣef umdan ad yidir deg umkan anda llan yiḍuman. Aya, igellun-d s waṭṭanen, d ayen i yessexraben di ṣṣifa n twennadt , meɛna tineggura-a, ččuren yiberdan d iḍumman, ladɣa, tiqareɛtin n zǧaǧ. Deg yiwen n ulɣu n useggas n 2016, i d-tessufeɣ OMS, tenna-d d akken : azwu (abeḥri) n tmurt n lezzayer ur zeddig ara, tugar timura anda llant lluzinat s waṭas.

  Souhila Yamani 

  
 Sḥasfen s waṭas yifellaḥen i – yelhan s ttrebga n tzizwa ɣef lexsas meqqren deg lɣella n teɣrasin n tzizwa.

 Dɣa ɣef leḥsab n M. A., d afellaḥ i d-yelhan s ttrebga n tzizwa deg tɣiwant n Mεatqa, yenna-d d akken: «Deg teɣrasin, ulac yakk tament, am iseggasen iεeddan. Ciṭ n tament yellan akka deg teɣrast-agi, ur tkeffu ara ula d lmakla i uglaf n teɣrast». 

 Cuden yifellaḥenlexsas-agi n lɣella ɣer ugama imi ur d-yili ara unezwi iwatan deg tefsut iεeddan akken ad jemεent tzizwa ayen yakk ḥwaǧent n tlakmast (nectar) i wakken ad xeddment lɣella. Seld tirza n kra n yifellaḥen i d-yelhan s ttrebga n tzizwa deg lwilaya n Tizi-Uzzu, yenna-aɣ-d yiwen ufellaḥ i d-nemlal deg Tenmehla n srabes n tfellaḥt n Tizi-Uzzu : «Aseggas-agi, tizizwa d timecḥaḥin, ur aɣ-d-fkint ara ayen nurǧa. Yewwid fell-aɣ ad nerǧu aseggas-nniḍen ahat ad d-tili lɣella». Dɣa ula d afellaḥ-agi, icudd ssebba n lexsas-agi ɣer unezwi yellan ladɣa deg tefsut iεeddan, anda tella tefsut wezzilet nezzeh, dayen i d-yezgan d aεewwiq ɣef ujmaε n tesmektiwin i iwulmen i lxedma n tament. Kra n yifellaḥen ay nemnal deg tirza-naɣ, sεan daɣen rray-nniden. 

 Dɣa nutni ur cudden ara kan lexsas-agi ɣer tmental n ugama, maca llant ssebbat-nniḍen i d-yellan d aεewwiq ɣef usuffeɣ n lɣella yelhan n tament. Ɣas ma ifellaḥen sfaydin-d s usileɣ deg uḥric n ttrebga n tzizwa, d usileɣ deg unamek n usuffeɣ n leṣnaf ifazen n tament, maca ulac ttawilat iwatan i waya. Assegas-agi, iḥuza lexsas ula d tiɣrasin n tzizwa yettidiren deg tzeẓwa ( ruches sauvages), ɣef leḥsabn n yiwen n ufellaḥ yesεan tirmit meqqren deg uḥric-agi n tukksa n tament n tzizwa yittidiren kan deg tzeẓwa. 
  Ali Zalouk 

  
 Tsuddes tddukkla ‘’Ecovolonterre’’ n At Yanni yiwet n tmeɣra iwumi qqaren Amager n tefsut di tedwilt-is tis kraḍet, seg 27 armi d 31 deg meɣres 2018. Ass n aram 27 di meɣres, tella-d tulya tunṣibt n tmeɣra ɣef 10h, anida ḥeḍren yimḍebren idiganen d wid iqeddcen deg uddusen yimgaraden n taɣiwant. Ahil n temlilit s wazal-is, dɣa akka i rran yimsuddsen tajmiilt i Tirac Kamel, i d-sbedden asmussan areygaman, d aqqeru n amezwaru n tddukkla-agi. Deg tazwara, sersen tameqqunt n yijeǧǧigen ɣef uẓẓeka-ines, syin nezhen yimḥeḍren i kra n yicennayen n At Yanni d At Wasif. Mi yezgen wass, tella yiwet n lwaɛda anda čcan seksu s wuftiyen. Kemmlen yirmuden deg uxxam n yilmeẓyen KEDDAC Ali seg 14h armi d 17h anda i d-yella usuneɣ, aferkus, aseḥḥar i warrac, tisihariyin d usenzi n yimɣan d yifarisen idiganen (zzit uzemmur, tament, aɣunan). Am wakken i d-tella, diɣ, timsikent n tɣawsiwin yettwaxedmen s plastik d nwal n leqbayel. Yal ass, yettawi-d amaynut d unecreḥ i yimdanen, ladɣa arrac imectaḥ, imi tameɣra-agi teɣli-d akked yimuras-nsen. Aya, yewwi-d aṭas n lɣaci u teḍra-d tmeɣra di tegnatin yelhan nezeh. Akka i yesnemmer aṭas uselway n tddukkla n’’Ecovolonterre’’ Mass SAƐDI Ḥmed wid akk i d-yefkan afus n tallelt ama si lbeɛd, ama si lqerb. Di taggara, temdel tmeɣra n umager n tefsut tiwwur-as, ass n sed 31 di meɣres. Ferḥen yimdanen, ruḥen s ixxamen-nsen s usirem n tuɣalin ɣer tedwilt tis ukuẓet deg useggas i d-itedun. 

  Dahlal Chanez 

  
 Yuɣal-d bab n tezlit tamḥaddit Ɛli Ideflawen s walbum n ccna d amaynut ussan iɛeddan, seld lɣiba idumen aṭas n yiseggasen. Dɣa, deg tesfift-a n 2018, i wumi yefka azwel n « Abudali », yewwi-d deg-s sa (7) n tezlatin. Ayen i d-ijebden allaɣ deg-s, imi si tezlit tamezwarut, ideg yerra tajmilt i Muḥend u Yeḥya. Abeɛda deg tazwara n tezlit-agi, anda-ken i d-as-yeqqar: « Uuh! Ass-agi tcudd tyersi. Uuh! Iruḥ Muḥend u Yeḥya ». Ad d-nesmekti belli Ɛli Ideflawen yecna ayendin n yisefra n Muḥend u Yeḥya. Yeqqar-as di tezlit tis snat: « Ɣas tgezmem-iyi ifassen-iw, amer kra ad t-aruɣ. Ɣas tgezmem-iyi iḍarren-iw, amer ɣef tmurt ad lḥuɣ. Ad iyi-d-tegri taɣect-iw, ad cnuɣ ɣef tlelli ». Deg tezlit i tt-id-iḍefren, yella-d umeslay gar ubabat amɣar d tyellit, i as-yessuturen ad as-d-imel ɣef umezruy, ad as-d-yessiwel timucuha n tudert akken ad tefhem tilufa i yerzan tamurt-is. Gar tezlatin i d-yeddan, ad d-naf yuɣal-d daɣen wawal ɣef tlelli i yeɛzizen aṭas ɣef Ɛli Ideflawen, deg tezlit i wumi isemma « Yemma-s d mmi-s ». Gar wayen i d-yellan deg-s d adiwenni s ccna, d uẓawan yelhan, nezmer ad nsel ɣer taggara i: « Ay ameɛzuz-iw a mmi, a win rebbeɣ s ttnefcic. Ulamma kečč ad truḥeḍ, a mmi ḥebbreɣ-ak lɛic. A yemma ɣef tlelli, ma lluẓeɣ ad ččeɣ leḥcic ». Deg tezlit send taneggarut, ad iger yiwen tamawt i uẓawan n Lwennas Meɛtub i yerfed Ɛli Ideflawen akken ad d-yawi tamuɣli tamatut ɣef win i wumi isemma « Abudali ». Ɣer taggara, yefren bab n tezlit « Abrid » ad yekfu tazrart n tezlatin n walbum-a, s tmenna n yiwen n usefru amḥaddi, i yesɛan ayendin d anamek. 

  M. K. 

  
 Azekka n ttlata, 23 yennayer 2018, ɣef lewhi n 19h00 n tmeddit, ad tili tmeɣra meqqren n ccna deg tzeqqa n “Opéra” Boualem Bessaih, yellan deg temdint n Lezzayer tamaneɣt.

 Tameɣra-agi, ad tili d tajmilt i ucennay ameqqran Ccix Cherif Kheddam, i lmend n wayen akk i d-yefka i tezlit taqbaylit. D taneɣlaft n yidles i d-iheggan leqdic-agi adelsan, yettuneḥsaben d asmekti meẓẓiyen i urgaz meqqren aṭas, yuklalen ugar n wannect-a, maca wicqa. Tameɣa ideg ara cnun ddeqs n yicennayen imeqqranen n tezlit taqbaylit, yecban Medjahed Hamid, Ali Meziane, Taleb Tahar, Arezki Ouali…atg. Ad d-nesmekti imeɣriyen-nneɣ s tmeddurt akked tesfifin n unaẓura-agi mucaɛen deg tmurt n Lezzayer merra. Ilul ass n umenzu n yennayer deg useggas n 1927, deg taddart n Boumessaoud i ittekkin ɣer tɣiwant n Imsouhel, deg lwilaya n Tizi Uzzu. Yella d anaẓur s timmad-is, imi yella d amedyaz, d acennay yerna d amẓawan. D netta i d acennay aqbayli i yesseqdacen aṭas n wallalen n lmusiga deg tuɣac-is. Yelmed aẓawan asmi yella d ilemẓi, asmi yella deg tmurt n Fransa. Deg yiseggasen n 1950, i yexdem tizlit-is tamezwarut “Yelli-s n tmurt”. Syin akkin deg useggas n 1953, i d-yessuffeɣ tasfift-is tamenzut i wumi isemma “Nadia”, ideg llant 6 n tuɣac gar-asent: Sbaḥ lxir, Qqim di lehna, Nesɛa lḥeqq…atg. Sakin deg useggas n 1958, yerna-d album-is wis sin, iwumi iga azwel-a “Ǧerǧira”, ideg llant 15 n tezlatin, nezmer ad nebder gar-asent: Leḥbeq, Lɣerba, Lukan i d-ttuɣal temẓi, Mennaɣ ad kem-sɛuɣ d lǧar, Fehmet a medden…atg. Tin ɣur-s, sin n yiseggasen kan, yerna-d aḍebsi wis tlata “Bgayet telha”. Tlata n yiseggasen umebɛed, yerna tasfift tis rebɛa “A lemri”, ideg llant 10 n tezlatin, gar-asent: Ay itran, Anef i lemwaji, Anda luleɣ, Anda tleḥḥuḍ…atg. Deg useggas-nni dɣa yuɣal-d ɣer tmurt n Lezzayer, yuɣal ixeddem yiwet n tedwilt deg rradyu tis 2, iwumi fkan isem n “Iɣennayen n uzekka”. Syin akkin yeqqim alammi d aseggas n 1978, i wakken ad yessuffeɣ aḍebsi wis xemsa, i wumi yefka isem n “Sliɣ i yemma”, ideg llant 16 n tezlatin, ad nebder gar-asent: Ẓriɣ lxir, Ttɣenniɣ tamurt-iw, Tirga ufennan, Tasusmi, Tensa tafat. Deg useggas n 1980, i d-yessuffeɣ tasfift-is taneggarut iwumi isemma “A tilawin”, ideg llant 6 n tezlatin, gar-asent: A tin yuran, Yelli-s n tmurt-iw, Aḥbib n ddima…atg. Syin d afella, ixeddem kan timeɣriwin ɣef usayes. Ma deg useggas n 1995, yunag tikkelt-nniḍen ɣer Fransa, i wakken ad idawi. Syin ass n 23 deg yennayer 2012, yewweḍ leɛfu Ṛebbi deg sbiṭer n Paris, anida yella yettdawi yakkan. Ass n 26 deg yennayer 2012, wwin-t-id ɣer tmurt. Azekka-in n 27 yennayer yettwamḍel deg taddart-is Imsouhel. Ulamma ɛeddan tura 6 n yiseggasen ɣef lmut-is, maca mazal ṣṣut-is aḥlawan yesuzun imeẓẓuɣen-nneɣ, mazal tugna-s tressa deg wallaɣ, mazal imeslayen-is teddun-d deg wawal. Ihi xas sgunfu deg talwit a Cherif Kheddam, azal-ik meqqer, amecwar-ik ɣezzif, ma d tijmilin ayen i d ak-yettwaxedmen drus. Xas teǧǧiḍ-aɣ, maca teǧǧiḍ-aɣ-d.

  Adaoun Abdelghani 

  
  Isufar 

 – 1 kg n berkukes – 500 gr n yibawen iquranen iqecren -1 n tmeqqunt n tɣeddiwt – 1 verre n lḥemmez – 1 n tebselt tameqqrant – 3 n tfenza n ticcert – zzit n uzemmur – 1/2 n tɣenjawt n lqahwa n yifelfel aberkan – 1/2 n tɣenjawt n lqahwa n lmelḥ – 1 n tɣenjawt n lmakla n ṭumaṭic yeẓdan – 1 n ṭumaṭict

  Aheggi 

 Slexset lḥemmez-nni iḍ uqbel asewwi-nsen, syin terremt-ten ad wwen daxel n tasilt akked yibawen, ciṭ n zzit n uzemmur, ticcert, taṭumaṭict, lebsel d yisufar-nni-nniḍen s waman. Anfet alamma kfan waman-nni, wwan ibawen. Imir ternum-as ciṭ ma ilaq. Tura heggit berkukes i wakken ad d-ifur tlata n tikkal. Aya mebɛed mi tewwa tɣeddiwt-nni. Sduklet kullec, terrem-t ad d-ifur yiwet n tikkelt. S tezmert-nwen.

  Daya 

  
 Teḍra teqsidt, aggur iɛeddan, deg uɣerbaz agraɣlan azayri di tmanaɣt n tmurt n Fransa, mi teffeɣ yiwet n tnelmad seg uɣerbaz akken ad tẓal. Syin, tettwaḥbes ɣef leqraya i wazal n 7 n wussan sɣur tanemhalt n uɣerbaz, Massa Nadya Messasi. Mbaɛd tadyant-a, tegdel tnemhalt taẓallit i yinelmaden,i yiselmaden akked yixeddamen deg uɣerbaz. 

 Ddurt iɛeddan, temmeslay-d tneɣlaft n ttrebga Mass Nuriya Ben Ɣebrit ɣef wanect-a , tenna-d : “Ttruḥun-d yinelmaden ɣer uɣerbaz akken ad lemden timussniwin, ma yella d taẓallit, ad tili deg uxxam mačči deg uɣrbaz ‘’. Anect-a d ayen i d-ixelqen aṭas n wawal, ladɣa gar wid yessexdamen iẓedwa n internet : Gar wid iwumi yeɛjeb rray-agi, nnan-d d ayen yelhan limer ur nesekcam ara dyana deg yiɣerbazen. Si tama-nniḍen, llan wid i yugin rray-agi . 

 Aṭas n wawal i yuzlen sya u sya. Aṭas n wid ur neqqbil ara rray-agi. Ad d-nesmekti kan d akken aṭas n yizzayriyen ur nebɣi ara taneɣlaft n usedwel. Yal tikkelt, senqaden-tt di laryuy-is, ladɣa deg wayen yeɛnan ddin. Si tama-nniḍen, llan sandicat i d-yeskecmen iman-nsen, ula d nutni ffkan-d rray-nsen. Gar-asen Mesɛud Budiba s yisem n CNAPEST i d-yenna d akken ‘’taneɣlaft n ttrebga ur ilaq ara ad d-ffeɣ s rray yecban-wagi, ladɣa imi tamurt-nneɣ tleḥḥu ɣer tefranin, d ayen i d-yeglan s waṭas n wawal. Ikemmel, yerna-d: ‘’Ur ilaq ara ad nessekcem tasertit d wayen-nniḍen ɣer taɣult n ttrebga’’. Gar wa d wayeḍ : Wiss ma yella yiswi n uɣerbaz i tmussni neɣ i wayen-nniḍen?.

<p style="text-align:right">  Y. S . 

  
 Ɣef leḥsab n wayen i d-wekkden yiɛeggalen n Useqqamu aɣerfan n tɣiwant n Lemɛatqa d uselway n Useqqamu aɣerfan Mass Laguel Lyes, ad tressi iman-is yiwet n terbaɛt n yiɣallen n usellek deg wussan i d-teddun deg tlemast n tɣiwant. Aya, ad d-yili i ubeddi mgal tiwaɣiyin yemgaraden, yettḥazen taɣiwant, ladɣa times n tẓegwa, yettḥazen yal tikkelt tamḍiqt-agi n Leqbayel.Yusa-d array-agi deg wussan iɛeddan, seld tiwaɣiyin n tmes n unebddu yezrin, anda tečča tmes ugar n 29 728 n tzemrin , ugar n 5 379 n ṭjur n lfakya-nniḍen, rnu ɣef waya aṭas n lexsarat -nniḍen. Ad tili terbaɛt-agi n yiɣallen n usellek deg wadag n unejmuɛ n wallalen d ttawilat yettabaɛen ɣer tɣiwant, simmal ad yettwabnu wadag i terbaɛt-agi deg yiseggasen i d-iteddun.

  Ali Zalouk 

  
 <span style="font-family: 'book antiqua', palatino, serif; font-size: medium;"><em>D lferḥ yusa-d yennayer,</em></span>

 <span style="font-family: 'book antiqua', palatino, serif; font-size: medium;"><em>Ad t-nqabel s wurar,</em></span>

 <span style="font-family: 'book antiqua', palatino, serif; font-size: medium;"><em>Ass-an d abeddel n yimensi.</em></span>

 <span style="font-family: 'book antiqua', palatino, serif; font-size: medium;"><em>Leɛawayed-nneɣ ara d-nebder,</em></span>

 <span style="font-family: 'book antiqua', palatino, serif; font-size: medium;"><em>Ččurent akk d sser,</em></span>

 <span style="font-family: 'book antiqua', palatino, serif; font-size: medium;"><em>Tidak i d-yeǧǧa Masi.</em></span>

 <span style="font-family: 'book antiqua', palatino, serif; font-size: medium;"><em>Ad neffeɣ, ad d-nawi isufar,</em></span>

 <span style="font-family: 'book antiqua', palatino, serif; font-size: medium;"><em>Ɣer teccuyt, ad ten-nger,</em></span>

 <span style="font-family: 'book antiqua', palatino, serif; font-size: medium;"><em>Seksu d uyaziḍ-nni.</em></span>

 <span style="font-family: 'book antiqua', palatino, serif; font-size: medium;"><em>Ccac akk, ad d-yeffeɣ s annar,</em></span>

 <span style="font-family: 'book antiqua', palatino, serif; font-size: medium;"><em>Lefwaḍi d sser,</em></span>

 <span style="font-family: 'book antiqua', palatino, serif; font-size: medium;"><em>Ad d-tban tmaziɣt-nni.</em></span>

 <span style="font-family: 'book antiqua', palatino, serif; font-size: medium;"><em>Aksum-nni aquran neffer,</em></span>

 <span style="font-family: 'book antiqua', palatino, serif; font-size: medium;"><em>Ass-agi, ad yugar,</em></span>

 <span style="font-family: 'book antiqua', palatino, serif; font-size: medium;"><em>Fell-aɣ amzun d tilelli.</em></span>

 <span style="font-family: 'book antiqua', palatino, serif; font-size: medium;"><em>Nesɛa d acu ara d-nebder,</em></span>

 <span style="font-family: 'book antiqua', palatino, serif; font-size: medium;"><em>Amaziɣ si zik yekker,</em></span>

 <span style="font-family: 'book antiqua', palatino, serif; font-size: medium;"><em>Deg lasel-is i yettnadi.</em></span>

  Si Belkacem Toudji 

  
 Akken yettwassen seg waṭas n tsuta-aya, segmi d-yennulfa deg leǧwahi n Yihendiyen d Waɛraben, ccatranj d yiwen n waddal n uqerruy i yelhan nezzeh, ama i umecṭuḥ, ama i umeqqran. Deg umaḍal merra, ayendin d tilɣuɣa akked tberziwin (tournois) n wurar-a i d-yettilin yal aseggas. Ussan-a kan i yekfa dɣa Olympiads n ccatranj, i d-yellan di tmurt n Jyurjya, ideg d tamurt n ccinwa i d-yufraren. Deg waɣir n Bgayet, mačči aṭas i yerran ddehn-nsen i usnerni n wurar-a, ama si tama n yinesdabuyen idiganen, neɣ seg tin n tddukkliwin d yimezdaɣ. Ulamma si 12 yimyuraren ifazzen di terbaɛt n Lezzayer, llan 9 si Bgayet, maca ur gerrzent ara ar tura tegnatin ideg yezmer uqrur, n wass-a ad yili azekka, gar wid yufraren deg umaḍal. « Di Bgayet ur nesɛi ara imuraren isadaren imi mazal d awanek i d-yettakken tadrimt i warmuden-nneɣ. Maca, nesɛa talɣuɣa n waɣir i d-yettilin yal aseggas, ideg llant 16 n trebbuyaɛ », i d-yenna uselway n temɣunt n Bgayet, Mass Karim Amɣar. Ugur n ukcam ɣer waddal-a yettwaḥemmlen, iban-d abeɛda deg usamar n Bgayet, imi ḥaca tarbaɛt n Uweqqas i izemren ad tili di lmendad, meskud ulac tirebbuyaɛ ama deg Ayt Smaɛel, deg Tsexriwt neɣ deg Yiderginen. « Lemmer ufiɣ, tili nesɛa deg Ayt Smaɛel tarbaɛt ideg nezmer ad nekcem, ma nebɣa ad nelmed urar neɣ ad nesnerni aswir-nneɣ deg-s. Tarbaɛt n Uweqqas, zemreɣ ad d-iniɣ tebɛed cwiṭ fell-aneɣ, meskud d inelmaden i nella, nseɛɛu ahil-nniḍen ad t-neg », i d-yenna yiwen n uqcic si temnaḍt. Ad d-nesmekti d akken llan di Bgayet ayendin d imuraren yelhan, imi llan yikerwaten igraɣlanen i qrib sawḍen akka tura 2 300 deg usismel amaḍalan elo.

  M. K. 

  
 Ilul ass n 19 cutember n useggas 1918 deg taddart n Agni Gueghrane, deg lɛerc Ath Sedka, deg temnaḍ n Ouadhias yetabaɛen ɣer lwilaya n Tizi Uzzu. Yekker-d deg twacult taẓawalit, baba-s d afellaḥ am yifellaḥen akk n lweqt-nni. Yekcem ɣer uɣerbaz, maca ur yeḥric ara mliḥ dɣa yettaxer-d. Si temẓi-is i iḥemmel ad iɣer timucuha n umaru afransis Jean de La Fontaine, si zik-is i icennu i yiman-is ulamma deg tallit-nni d lɛib win yettɣenin. Asmi yesɛa 11 n yiseggasen di leɛmer-is, iruḥ ɣer Lezzayer tamaneɣt, yexdem dinna ɣer yiwen n urumi, deg tama n Staoueli. Syin akin asmi yesɛa 19 n yiseggasen, yunag ɣer tmurt n Fransa, iruḥ ɣer temdint n Logway, yexdem dinna deg yiwen n lluzin. Deg useggas n 1937, sawlen-as-d yiserdasen n Fransa, i wakken ad ittekki deg ṭṭrad “Issoudun”. Ma deg useggas n 1940, yeffeɣ-d seg lɛesker n tmurt n Fransa, dɣa yeǧǧa tamdint n Logway, iruḥ ɣer Paris tamaneɣt n Fransa, dinna yexdem deg umiṭru daxel n uderbuz ( am wakken i t-yecna deg yiwet gar tezlatin-is). Sin n yiseggasen kan mbeɛd, yewwi-t lɛesker n tmurt n lalman ɣer temdint n Rhénanie, deg tama n umalu n tmurt-a, yeqqim din alammi d asmi tewwi Fransa timunent-is deg useggas n 1945. Ussan n tegrawla, imawlan-is ur ten-yeḥǧib ara lḥal n wamek tteddun lecɣal n tmurt, ladɣa adabu amaynut n 1962, ula netta daɣen yeggumma ad yessusem ɣef wayen yettwali, dɣa deffir kan n timunent n tmurt n Lezzayer deg useggas n 1962, imḍebbren n tmurt, bɣan ad t-nɣen. Maca netta yuɣal yunag tikkelt-nniḍen ɣer tmurt n Fransa, yuɣal yuɣ dinna lqahwa, icennu deg-s i yimnigen iqbayliyen, dɣa iɛjeb-iten lḥal mliḥ. Seg useggas n 1967 armi d aseggas n 1988, ur d-ɛeddant ara tezlatin-is deg rradyu n teqbaylit. Yecna azal n 92 n tezlatin, gar teqbaylit, taɛrabt n Lezzayer yettwasnen s yisem n “dderǧa” akked tefransist. Yecna akked tcennayt Nouara, Chikh Noureddine akked Mohammed Hilmi…atg.Yemmut ass n 28 yennayer 1983 di temdint n Moissac deg tmurt n Fransa, daɣa yettwamḍel dinna. Ma nsuk tiṭ ɣer ccna-s, ad naf belli Sliman d anagi n tallit-is, d ayen i d-ibanen deg tezlatin-is, a Muḥ a Muḥ, ixdem-itt ɣer uɣrib. Ɣef temẓi yenna: Temẓi-w truḥ d akerfi, asmi yexdem deg umiṭru, yecna tizlit “Deg umiṭru daxel uderbuz”. Ma ɣef yimnekecamen n tmurt n tmazɣa, yenna “Ffeɣ ay ajrad tamurt-iw”. Am wakken daɣen ara d-naf later n tmucuha n Jean de L Fontaine, imi yesseqdac aṭas iɣersiwen deg tmedyazt-is, amedya taqsiḍt-nni n lfil.

  Adaoun Abdelghani 

  
 Yekker-as ussan-a Uḥraz n tẓegwa (Conservation des forêts) n waɣir n Bgayet i tedwilt n unadi d uḥsab n yigḍaḍ n waman yettɛeccicen i yellan di twilayt. Ama deg yiɣeẓran, isaffen neɣ uggugen, trezzu tsuddut-a yeqqnen ɣer ugama ɣer waṭas n yimeḍqan ideg nuḥen waman, s yiqeddacen-is, iɛeggalen n uẓeṭṭa n usiḍen n yigḍaḍ d yilemẓiyen n umussu asdukklan, txeddem-d arapul ɣef wacḥal yellan d igḍaḍ-a i yettɛeccicen, amek ttidiren d wamek fettin. 

 Dɣa, deg ukemmel n tigawt-is, yella Uḥraz n tẓegwa ussan-a yezrin di lemsaq n wasif Ageryun, deg usamar n Bgayet, ideg ɛerḍen wid iḥeḍren ad walin liḥala n yigḍaḍ-a n waman, ad ten-siḍnen deg wacḥal i d-qqimen. Ulama yewɛer akken ad tafeḍ leḥsab idetti, wanag ssawaḍen yirgazen n Uḥraz n tẓegwa ad sɛun tikti, neɣ ad sennden ɣef ufmiḍi i d-ufan. Kra seg yiɛeggalen n tddukkla « Oxy-Jeunes » i uḥraz d usnerni n tgemmi tagamant tamezrayt n Yiderginen, kkin deg warmud-a n usiḍen i d-yellan lqaɛ n wasif Ageryun, gar tɣiwant n Suq Letnin d tin n Melbu.

  Ad d-nesmekti d akken tigawin-a n usefqed d usiḍen n yigḍaḍ yettɛeccicen, llant-d taggara-a i lmend n wass amaḍalan n yigḍaḍ imhujar, i d-yettuɣalen deg 10 maggu n yal aseggas. Tura akka, akken i d-tewwi teɣbalut-nneɣ, mazal tettkemmil tigawt n usiḍen n yigḍaḍ n waman, seld mi d-yeḍra usihar-nniḍen deg uggug Iɣil Amda, i d-yezgan di tama n Xerraṭa. Tuffɣiwin-a n usiḍen n yigḍaḍ, ttilin-d tanezzayt maḍi, tikwal ɣef 05:00, acku imir-nni i ttemsegrawen s waṭas deg yimeḍqan-nsen ideg caḍen waman. Ugar n wid yekkin s wudem unsib deg uqeddic, llan wid yettruḥun akken kan ad walin, neɣ ad ɛiwnen ma zemren.

  M. K. 

  
 Deg 19 meɣres iɛddan i telli tiwwura-s s wuden unṣib yiwet n tḥanut n tenzuyt n uyefki n tcekkart d isuddimen-is deg tlemmast n tɣiwant n Lemɛatqa, anda ḥedren aṭas n yimḍebbren n Useqqamu aɣerfan n tɣiwant n Lemɛatqa, ɣef uqerru-ines aselway n Useqqamu Mass Laguel Lyes, rnu ɣef waya aṭas n yimḍebbren n srabes yemgaraden n tɣiwant, d umaɛlem n tḥanut, imḍebbren n luzin n uyefki n Draa Ben Khedda. Ugar n 5 000 n litrat n uyefki n tcekkart i d-isaḥen i tḥanut-agi yal ass, rnu ɣef waya, tanzuyt n yisuddimen yemgaraden n uyefki seg luzin n uyefki n tɣiwant n Draa Ben Khedda. Tusa-d tḥanut-agi i tifrat n yiwen n uɣbel i icuɣben aṭas aṭas tiwaculin n temḍiqt-agi, acḥal d aseggas-aya, yeɛnan lexsaṣ n uyefki n tcekkart. Daɣen, aya, ad yessifsus taɛkumt ɣef sin (02) i iferqen ayefki deg tɣiwant, ur nezmir ara ad siwḍen ayen ilaqen ɣer twaculin. Sdat n uɣbel yerzan lexsaṣ n uyefki n tcekkart, fkan yiɛgalen n Useqqamu aɣerfan n tɣiwant n Lemɛatqa yiwen n ttesriḥ i yiwen ilemẓi n tɣiwant i uftaḥ n tḥanut n tenzuyt n uyefki n tcekkart. Aya-agi, yella-d deg wagguren iɛddan. Seld sin leddwar segmi telli tḥanut-agi tiwwura-s, ferḥent twaculin aṭas seg tifrat n uɣbel i ten-icuɣben aṭas d iseggasen-aya.

  A. Z. 

  
 Ɣef laḥsab n yisallen i d-yenna unemhal Amatu n Tsemsert taɣelnawt n usedawen d uḥnineḍ ( Agence Nationale des Barrage et des transferts), Mass Arezki Berraki, deg umaṭaf n radyu taɣenawt, deg wussan iɛeddan, yella unessig deg usedaw n Teqsabt n ugerzu n Tizi-Uzzu, dɣa iger tɣri i tkebbaniyin i wakken ad sersent ikaramen-nsent i ufran n tkebbanit ara d-yelhin s uɛawed n uwenneɛ n unessig n usedaw. D yiwet n terbaɛt n y immemmaɣen yettabaɛen ɣer ANBT, i d-yusan ɣer usedaw n Teksabt, i d-yufan anessig ( fuite d’eau) deg 70 n lmitrat deg tilqi. Yella unessig deg uḥrif (vanne) n usedaw. Deg leɛḍil n uwenneɛ d uqeɛɛed n unessig, ɣelqen yimḍebren aḥrif n usidaw, sya ar ad fernen takebbanit ara d-yelhin deg uwenneɛ n unessig deg wussan i d-iteddun.

  Ali Zalouk 

  
 D ayen i d-ijebden ddhen n waṭas n medden taggara-a, ama d imezdaɣ n Bgayet neɣ d wid n twilayin tinaragin.

 Deg yal aɣilif i sɛan, ala agzam n ubrid i ufan, kra n yimdanen, d asellak akken ad d-rren i tiɣri-nsen yinesdabuyen idiganen, ad asen-d-gen ayen suturen. Ddurt iɛeddan weḥd-s, gar sem d amhad, ugar n 10 n liḥalat n ubelleɛ n yiberdan i d-ibanen. Yal tikkelt deg wanta tamnaḍt. Seg yiberdan-a i iregglen kra n yimezdaɣ, ad d-nebder abrid aɣelnaw wis 9 deg sin n yimeḍqan, Xerraṭa d Suq Letnin. Abrid aɣelnaw wis 26 deg tama n Rmila, akked ubrid aɣelnaw wis 24 deg tɣiwant n At Ksila. Deg tama n Xerraṭa, deg unekcum n ufalu, sutren abeɛda wid igan tigawt n ugzam, ad yenqes uɛeddi n yikamyan iẓayanen. Deg Melbu, ɣef wakken i d-tewwi teɣbalut-nneɣ, qeflen lɣaci abrid ɣef ssebba n wakal i ugin ad yili useqdec-ines akken ur bɣan. Ma yella akkin i Kendira, deg ubrid aɣelnaw wis 75, i d-yezgan gar Kendira d Yiberbacen, d aɣilif n lgaz i yeǧǧan medden n temnaḍt-nni, rran kan i ubelleɛ n ubrid bac ad asen-d-slen yimḍebbren. Ass n ahad tasebḥit, yettwagzem daɣen ubrid aɣelnaw wis 9, gar Suq Letnin d Uweqqas. Ulamma, kra n teswiɛt kan, yuɣal yettwaserreḥ. « Yeskanay-d waya acu i sɛeddayen yimezdaɣ n yal tamnaḍt d uguren. Dɣa, imi ulac akk ayen asen-ilaqen i tudert, ttarran i ugzam n ubrid akken ad iɛeddi wawal-nsen ». I d-yenna yiwen n umezdaɣ n Bgayet. Si tama, aṭas i d-yekkaten deg tigawt-a i yuɣalen d yir tannumi, imi acḥal d aqeddic i ibeṭtlen ɣef ssebba-s, d wacḥal d amuḍin i yewwin takabart ɣef waṭṭan-is, ur yewwiḍ ɣur ṭṭbib-is. Maca si tayeḍ, llan daɣen wid yesseḍlamen inesdabuyen i yesɛuẓẓugen i tsutriwin tigejdanin n yimezdaɣ.  M. K. 

  
 Ssebt-agi deffir-nneɣ, 20 deg waggur-a n yennayer ideg nella, ɣef 14h00 n tmeddit, tella-d temlilit taseklant s tewsit n “Café Littéraire” deg Wammas adelsan Ferḥat Remḍan n Buzgan deg lwilaya n Tizi Uzzu. D timlilit ideg yezzi wawal ɣef usentel-agi : turart s waṭas n wuraren deg tansa n Internet neɣ s tefransist “Dépendance aux jeux en ligne et a l’Internet”. Yewwi-d awal Mass Meḥmud Budaran awal ɣef lemḍarat swayes i d-tgellu turart n waṭas n wuraren deg Internet, ama ɣef tezmert n ugrud, ama ɣef unegmu-ines…atg. Am wakken daɣen i d-yemmeslay umaru d uduktur deg tussna n “biomedicales” deg udlis-is “La violence sociale en Algérie”, i d-yessazreg deg yiseggasen yezrin, ad yili diɣ usenzi s ubuddu-ines i wid yebɣan ad t-aɣen. Ad d-nesmekti imeɣriyen-nneɣ, belli d tagi i d timlilit taseklant tis snat deg useggas-agi amaynut n 2018, nessaram ad idum leqdic n tiddukkla-a i lebda.

  G. A. 

  
  Aḥric 1 

 Yella yiwen urgaz, yezdeγ netta d 7 n warraw-is berra i taddart. Yiwen wass deg wussan, yekcem γer taddart. Mi yewweḍ γer yixf-is, yesla i tteryel tetett At taddart yiwen, yiwen. Dɣa, yebren urgaz s tazla γer warraw-is, yenna-asen: « A tarwa, ha-tt-an tteryel, la tetett at taddart yiwen yiwen. Ha-tt-an ad tessenger taddart. Ahat tezmer ad d-tuγal γur-neγ. Kkert fell-awen ad nerwel ». Ihi, kkren rewlen. Teddun ur ẓrin anida. Ddan ddan, dγa yeεya yiwen deg-sen. D ameqran deg warraw-is. Dγa yenna-as i baba-s: « A baba nekkini εyi&amp;gamma,; ur zmir ara ad kemmleγ tikli ». Syin, yebna-as babas taxxamt s udγa&amp;gamma,; yeğğa-t din. Netta d 6 warraw-is, kemmlen tikli. Ddan, ddan, yeεya yiwen-nniḍen, dγa yebna-as baba-s taxxamt s udγa&amp;gamma,; yeğğa-t din, daɣen. Akken armi εyan akk. Aneggaru i yeεyan d mmi-s ameẓzyan deg-sen. Netta semman-as Geṭṭuc acku d ameẓyan nezzeh. D amεuc, d abexxuc kan. Ma tiḥerci, yiwen ur as-yezmir. Yenṭeq Geṭṭtuc ɣer baba-s, yenna-as: « Ula d nekk εyiγ tura a baba’’. Yerra-as-d baba-s: « Ihi ha-t-an ad ak-bnuɣ ula d kečč taxxamt s udγa&amp;gamma,; ad teffreḍ deg-s, akka ma tewweḍ-d γur-k tteryel, ur tzemmer ara ad ak-tečč ». Yenna Geṭṭuc i baba-s: « Nekkini a baba, yessefk ad i yi-tebnuḍ taxxamt s wuzzal ». Ihi, yekker baba-s, yebna-as taxxamt s wuzzal, yesbedd-as tawwurt n wuzzal. Yeqqim Geṭṭuc deg-s, ma d baba-s ikemmel abrid-is. Wissen anida ara yaweḍ. Tteryel mi tfuk at taddart-nni s tuččit, dγa teṭṭef abrid i yeṭṭef wergaz-nni d warraw-is. Deg webrid-nni tufa 6 texxamin bnant s wedγa&amp;gamma,; sεant tibbura n wesγar. Dγa terẓa tibbura-nni, tekcem γer texxamin-nni, tečča merra ayatmas n Geṭṭuc. Mi d-tewweḍ tteryel γer texxamt n Geṭṭuc, tufa-tt tebna s wuzzal. Ihi ur tezmir ara ad tt-terẓ. Ihi tebγa tteryel ad as-tzerreg i Geṭṭuc, ad d-yeffeγ seg texxamt-is i wakken ad tečč. Dγa tessawel-as: « Geṭṭuc, wa Geṭṭuc, ffeγ-d, ad tedduḍ yid-i, ad nruḥ ad d-nagem ». Yerra-as-d Geṭṭuc: « Nekkini sεiγ aman, ur d-ttagmeγ ara » … Tettkemmil 

  Akli Azwaw 

  
 Yiwen gar n lesswaq imeqqranen n ugerzu n Tizi-Uzzu, ssuq n dayra n Buɣni i d-yettilin yal ddurt, deg wass n ttlata d lejjemεa seg 8h n tsebḥit ar 13h n uzal, yeggra-d acḥal-aya deg yir addad s ssebba n yiguduyen s trawnaṭ i izelgen udem n temdint-agi n Buɣni. Iguduyen s trawnaṭ, zelgen yakk tiɣmar n ssuk, d laryuf n yiberdan yellan deg tlemmast n temdint-agi, s kra n yiḍuman n yimεelmen n tḥuna n tnezzuyt, yeqqim akken yella. D luluf n yiqentaren n yiḍuman yeḍlan leryuf n ssuq. Imḍebbren teεna tamsalt stehzan aṭas deg taluft yecban tagi, dayen i izemren ad d-yeglu s yimahilen imeqqren ɣef tdawsa n yimdanen. Dɣa ula d imεelmen n tḥuna n tnezzuyt ufan-d aɣbel d wid i iqeṭṭun, imi s imal neqqsen seg ssuq-agi s ssebba n yiguduyen-agi. Tiɣri n yimεelmen n tḥuna d wid yuɣen tannumi qeṭṭun seg ssuq-agi terza asizdeg n tlemmast n temdint-agi yettwazelgen seg yiguduyen d iḍumman deg yal azniq n ssuq, d ta i tifrat n iɣeblan i icudden ɣer lebni n yinidan, i iεeggben aselḥu akken iwata ssuq-agi.

  Ali Zalouk  

  
  Isufar 

 – 1 n tebselt yeẓdan

 – 1 n tfelfelt tazegzawt yeẓdan

 – 2 n tɣenjawin n lmakla n zzit 

 uzemmur

 – 1 n tdeggert n ticcert yeẓdan

 – 2 n ṭumaṭicin yeẓdan

 – 1/2 n tɣenjawt n lqahwa n lkemmun

 – 1/2 n tɣenjawt n lqahwa 

 n yifelfel aberkan

 – 6 n tmellalin akked ciṭ n uksum

 Taḥcict, lmelḥ, azemmur

  Aheggi 

 Qqlut daxel n lmeqla lebsel akked tfelfelt-nni tazegzawt s zzit n uzemmur s ddaw n tmes taḥlawant kra n ddqayeq. Syin, ternum ṭumaṭic, ticcert d teḥcict, terrem-as lmelḥ. Ɣummet-t, reggut-t sya ɣer da, alamma twalam tezmer ad tefxes ṭumaṭic-nni. Rnut-as aksum, azemmur, imir smiret s ufella timellalin. Terrem-as lkemmun d teḥcict. S tezmert-nwen.

 Daya

  
 Yezzi-d umuli wis 58 n tlallit n kamel Amzal neɣ Maǧid At Waεmar, anelmad
amagday yettwanɣan ɣef ufus n yimṭurfa. Deg Tifeṛḍuḍ, taddart taεlayant n tmurt
n leqbayel, ilul Kamel Amzal ass n, 13 deg tuber 1962. Deg uɣerbaz amenzu n
taddart ara iɣer, syin ɣer uɣerbaz alemmas Ɛmar At Ccix d tesnawit n Mustafa
Ben Bulεid deg Ɛin Lḥemmam. Meẓẓi aṭas mi yebda amennuɣ ɣef tugdut, tutlayt d
yidles amaziɣ, ladɣa deg Tefsut n yimaziɣen n 1980. Deg useggas n 1981, ad d-yawi
unelmad akayad BAC n tsekla d tfelsafit akken ad yelmed tasbenyulit deg Ben Ɛeknun,
 yerna ad d-yufrar deg-s. Kamel,  ad
yemlil d waṭas n wudmawen mucaεn n umennuɣ, am Mustafa Baca d Cawqi Salḥi. Timlilit ara yernun ugar n wafud i mmi-s n Tifeṛḍuḍ i umennuɣ mgal imṭuṛfa
inselmen ara isemmin i Maǧid cciṭan azeggaɣ imi anelmad aẓelmaḍ n tektiwin yedda
mgal ilefḍan d tebrek n wallaɣen-nsen yenwan tasdawit d annar i usuzer n ṭṭlam-nsen.
Dɣa, imi Kamel Amzal d yimeddukkal-is, bɣan tugdut deg yimazdayen imaniyen anda
yal anelmad ad yesεu awal-is, ggren-t wid yettagaden tafat gar wallen-nsen s
usrusu n tebratin n ugalli ddaw tewwurt n texxamt n Kamel am tin yufa iḍ n
umenzu n unbir deg-s ggulen ad yettwaneɣ. Iḍ-nni ara yaru asefru-ines
aneggaru :

 ‘’Ay axettar ! Acḥal iseggasen iεeddan ur zriɣ

 Neɣ nezga nettwaɣ si ddunit-agi

 Ɣef εecrin i teǧǧuǧug ddunit , εecrin ! 

 Nekk di leεmer-agi ɣliɣ d amɣar

 Temɣar-iw, tezwar-d temzi…

 I wacu ara ttruɣ neɣ lumaɣ lmektub

 Imi zriɣ tedduɣ ɣer lmut ?’’ 

 Ilemzi ur d as-d-yecqi ara imi yekker s yiswi n uslali n umazday imani s uεellaq
n wulɣu i d-yessawalen ɣer unejmuε amatu, teẓḍem-d tarbaεt s yijenwiyen, wwten
aqcic ur yesεin gar yifassen-is siwa ixef lkaɣed. Ijenwiyen ara yentun deg tεebbuḍt
n Kamel. Imṭuṛfa, ur tt-qqiden ara imi ẓẓlen aqcic di lqaεa, kksen-as tablust, ssentan-as
ajenwi di tεebbuḍt-is. 

 Ad yettwaṭṭef Lassuli Fateḥ Ellah ɣer lḥebs i tmenɣiwt n Kamel, maca ad
yeffeɣ seld 4 n yiseggasen s leεfu n Cadli Ben Ben Ǧdid. Aṭas n tejmilin i yuɣalen
i uqcic n Tifeṛḍuḍ am tezlit n Uleḥlu d tin n tsekkrin n tarbaεt n ccna taddart
n Tifeṛḍuḍ :

 ‘’Γas akken lmut-ik tejreḥ-aɣ tasa,

 Yeǧǧuǧeg yisem-ik yuɣ akk timura,

  S tafat n tikti-k nufa tisura, 

 Ddmen rruḥ-ik 
ur d-ak nɣin ara, 

 Ɣer ugdud, isem-ik yeqqim-d i lebda’’ 

  Tigrin Nisma 

  
 Tikkelt-a mačči d ungal, mačči d ammud n tmedyazt neɣ n tullisin i d-yernan d amaynut ɣer tsekla tamaziɣt, maca d tasɣunt Aselmad.

 Segmi i d-tennulfa tikkelt tamezwarut deg yebrir 2017, tebda tettarew-d tiyaḍ armi i tessaweḍ ɣer tis rebɛa ussan-a kan. Tasɣunt Aselmad, tessemlal ddeqs n yimyura d yiselmaden i iḥemmlen ad d-sneṭqen imru s tutlayt n Mulud Mɛemmeri. Ha-tt-an ihi, teẓra tafat i tikkelt tis ukkuẓet. Akken i d-nenna deg yisebtar n Uɣmis n Yimaziɣen, ussan yezrin, tekfa s uqɛad sɣur sin n yimsuddsen i d-yelhan yis-s. Tulmist i aɣ-ijebden tikkelt-a, d tajmilt i yuɣalen sɣur ugraw n yimyura d yiselmaden i yiman n kraḍ n wudmawen i d-yeǧǧan ilem d ugerruj deg tira n tmaziɣt. Ɣas ma mgaraden di leɛmer, maca deg unaḍeh d timmuɣnest ulac aṭas n lxilaf. Tamezwarut d uletma-tneɣ Kaysa Xalifi i aɣ-yeǧǧan deg 25 yunyu yezrin. Tekki, yakan, s yiḍrisen-is deg kraḍet n tesɣunin n Aselmad i d-yeffɣen. Am wakken, daɣen, i tella d taneɣmast ifazen deg yisebtar n Uɣmis n Yimaziɣen. Tayeḍ d Dihya Lwiz i d-yufraren s wayen i d-teǧǧa gar wammud n yisefra d wungal ‘’Gar yigenni d tmurt’’. Udem-nniḍen d Ɛebḍella Ḥaman, ameɣnas ameqqran n tmaziɣt di Wehran, argaz n tsekla i aɣ-yeǧǧan si tama-s ussan-a kan yezrin. Ɣef waya i fernen yiɛeggalen n tesɣunt ad asen-tuɣal tejmilt xersum d asmekti i leqdic i d-ǧǧan. Tamawt-nniḍen i yewwin lwelha-nneɣ, d akken iḍrisen n tikkelt-a, uddsen u ttwawelhen srid ɣer uɣerbaz, acku aṭas deg-sen zemren ad ttwasqedcen deg temsirin n tmaziɣt imir-a. Ad naf iḍrisen imsegziyen, ussnanen, wid n uglam d uḍris imesfukel. Akken daɣen i llant tullisin yemgaraden di tewsit, zemren ad tent-afen yiselmaden d tasalelt di temsirin-nsen, ladɣa di tesnawiyin d uɣerbaz alemmas. Ad naf ula d timɛayin d tmucuha ilan (yesɛan) inumak lqayen. Nnig n 28 d udem i yuran deg tesɣunt n tikkelt-a. D asmekti kan i wid yebɣan ad rzun ɣer yisebtar-is, ad kecmen deg uzeṭṭa inmetti Facebook syin ad tekkin, ad arun isem n usebter : Tasɣunt Aselmad, dɣa ad asen-d-teffeɣ s tin n tura s tid yezrin.

  Khaled. A 

  
 Liḥala n dir n ubrid di taddart n Bumahni, i d-yezgan deg tɣiwant n Ɛin Zawya, d aɣebel ameqqran u n waṭas aya. Ɣef wanect-a, dɣa, i xedmen, ass n, 15 deg wayyur-a, yinehharen n tkeryas n uṣiweḍ i yettawin si taddart n Bumahni ɣer temdint n Buɣni yiwen n usunded war tilist (grève illimitée) imi akken i d-yenna yiwen seg yimezdaɣ n taddart ‘’Liḥala n ubrid ur tgerrez ara, yal tikkelt nessawal i yimḍebbren akken ad d-rren ɣef teɣri-nneɣ, maca ulac win i d-yeslan. D ayen i aɣ-yeǧǧan ad nemsefham akken ad nebdu asunded’’. Ikemmel deg wawal-is: ‘’Abrid, acḥal d aseggas-aya nutni qqaren-d ur t-nxeddem ara alamma ɛeddan waman. Syin iɛedda lgaz, ar tura ulac d acu i yettwaxeddmen. Liḥala, simmal tleḥḥu ɣer deffir. Asunded-agi, yegla-d s yiɣeblan i yimezdaɣ ur nesɛi ara tikeryas. Abrid seg umkan iwumi qqaaren ‘ la cité Michel ‘ arlamma d taɣiwant taqdimt n Bumahni, ad nernu abrid i yettawin ɣer taddart Iferḥaten d win i iraben’’. Rnu ɣer wanect-a, taɣiwant n Ɛin Zawya, ur tesɛi ara, ar ass-a, aselway imi llant-d kra n cwalat gar yikubar. Aya, yegla-d s waṭas n leɛḍilat. Ssawalen yimezdaɣ n taddart n Bumehni i yimḍebbren n tɣiwant akken ad d-sslen i tiɣri-nsen , acku liḥala anda yewweḍ ubrid mačči d tin igerrzen maḍḍi. Asenfar-agi n ubrid, ilaq ad t-id frun .

  Y. S. 

  
  <span style="text-decoration: underline;">Isufar</span> 

 -500g n uwren areqqaq

 -sel

 -zzit n uzemmur

 -lfarina

 <span style="text-decoration: underline;"> Aheggi </span>

 Sxelḍet awren akked lmelḥ s waman yemmuzeɣlen i wakken ad yuɣal tarekti ara yeshilen i umsal. Ɛerket-t azal n 25’ ar 30’, rennut-as ciṭ ciṭ n waman alamma yuɣal urekti d aleqqaq. Rret i yifassen-nwen zzit n uzemmur u sbunnit arekti-nni, tanfem-as azal n 30’ ad yers. Ddmet snat n tbunniyin, tmeslem-tent s yifassen, tdehnem yiwet s zzit, syin tmedlem-tent ta ɣef ta u tɣelqem rrifat-nsent, tmeslem-tent. Syin tesewwem-tent s ufella n uḍajin. Mi cuffent, tqelbem-tent, mi wwant, teldim-tent. Anfem-asent ad qqarent sin wussan, syin tgezzmem-tent d iḥricen imecṭaḥ. Rret ayefki ɣef tmes, mi yebda yettkuffut, terrem ɣer daxel-is tacewwaḍt-agi, tanfem-as azal n 5’. Syin ternum-as zzit neɣ udi. S tezmert-nwen.

  Daya 

  
 Yiwen wass, iwala ugellid n tmurt yelli-s meqqret, yeεni tewweḍ i zzwağ. Yeqqim yettxemmim weḥd-s, yeqqaṛ: “Ay ul-iw, yelli ṭṭuqten-d fell-as inexḍaben, maca nekk bγiγ-as argaz i tt-yuklalen s tirrugza, mačči s yidrimen”. Acku yelli-s n ugellid, ur tt-ixuṣ ara uṣurdi, ma textaṛ di kra-nniḍen. Yettxemmim ugellid armi i t-id-tusa tekti. Yessawel i kra n yixeddamen-is, yenna-asen: “Ad truḥem ad d-tesnejmaεem meṛṛa At tmurt, ad asen-tinim, agellid yuqqem-d amgarad: win ara ifazen deg-s, ad yawi tarzeft d tameqrant. 

 Yiwen seg yiqeddacen n ugellid, yenna-as: “Ay agellid, amek ara nini ma steqsan-aγ-d γef ṣṣenf n temsizzelt neγ γef warraz d acut?”? Yenna-asen ugellid: “S tidet. Amgarad d akken win ara yesrewten annar n yirden, ur yumis d aγebbaṛ, d netta ara yaγen yelli tawḥiḍt εzizen”. Akken i teḍra. Mi i yeffeγ wawal akk wid-nni i igren iman-nsen deg umgarad, ur zmiren ara acku d awezγi ad tesrewteḍ annar ur tettγebbired. Armi, a-t-an yekker-d yiwen n yilemẓi, iban yeẓwer, yenna-asen i lεesker n ugellid: “Awit-iyi-d tazart”. Fkan-as-tt-id, yebda aserwet mebla leḥder am wiyaḍ armi yekfa yuγal ala aγebbaṛ. 

 Yenna-as ugellid:”Aql-ik ala aγebbaṛ yerna ur teεriḍeḍ ara ad tḥadreḍ iman-ik, d acu i d lmeqsud-ik?”. Argaz: “Ay agellid, annar akka i yettwarwat, ma d yelli-k win yebγun, yaγ-itt”. Yerra-as ugellid: “Ih a mmi d kečč i as-iwulmen”. Lmeqsud n urgaz d akken ccγel yesεa lqanun, ur yezmir yiwen ad t-ibeddel γef lmeqsud-nniḍen, ama d asurdi ama d ayen-nniḍen, lxudma tettwaxdem akken i as-d-yewwi lḥal. Qqaṛen wat zik:-“Yir ccγel yettgalla di bab-is”.

   Yahia Yanes 

  
 Azwel n uḍris « Nnger » yura umaru Salim Benxlifa i d-yeffɣen deg useggas 2018 ɣer tezrigin Ccix Muḥend Ulḥusin. Yesɛa 124 n yisebtaren. Txdem-as tazwart Massa Nasira Abrus. D ammud n 51 n yiḍrisen i d-yusan s mennaw n tewsatin u yal aḍris s usentel–ines. Tameddurt n umaru Ilul Salim Benxlifa ass n, 29 deg maggu 1986, deg lɛerc n yimellaḥen. Yefruri-d seg twacult n Lbacir Amellaḥ. Yesɛa sin n yierdasen, yiwen deg génie civil, wayeḍ deg tmerrit. Yettaru imagraden akked yiḍrisen deg uɣmis n Yimaziɣen n « La Dépêche de Kabylie ». Salim, daɣen, d amedyaz; yesɛa adlis « Ulamek » i d-yeffɣen deg useggas 2017. Yewwi ddeqs n warrazen n tsekla deg tfaskiwin n tmedyazt i d-yettilin deg tmurt n Leqbayel. Azɣan aseklan 1- Azɣan n udlis s tmeddurt n umaru Mbeɛd taɣuri n yiḍrisen n tsekla i d-yeddan deg udlis-agi akked unadi amecṭuḥ ɣef tmeddurt n umaru, ad neɛreḍ ad neg assaɣ gar tudert n Salim Benxlifa akked unamek, isental, talɣa akked uɣanib n yiḍrisen, akken ad nekcem deg lbaḍna n udlis. a- D ilemzi Salim Benxlifa, d ilemzi yesɛan 32 n yiseggasen deg leɛmer-is. War ccek, ula d netta yettḥulfu swayen i yettḥulfu yal ilemẓi. Ɣef waya, ad naf asentel n tayri d umeslay ɣef telmeẓyin xas ulamma mačči ḥawla n tikal i d-yuɣal ɣer waya. Iban-d usentel-agi deg uḍris « Gar tayriwin », « Tabrat taneggarut » , « Tifrat gar tiyaḍ » … Iban usentel n tayri, yessen-as akken ilaq umaru, acku yessen ad isenfali, yesɛa tazmert taseklant deg ufran n wawalen d tenfaliyin iwulmen. 

 Yezmer ula ad iseɛceq win iwumi rqiq lḥal-is ticki ara yeqqar taqbaylit n Salim. Maca deg yiḍrisen-agi, ur yessefti ara s waṭas tazmert-agi. Ula d asentel n tuzuft-nni i ḥemmlen medden, ladɣa ilmeẓyen, yezgel-it Salim Benxlifa deg yiḍrisen-ines. Yerna iban ad as-yizmir, mačči d tazmert taseklant i t-ixuṣen wisen kan acuɣer? Neɣ, ahat, yeqqim dima usentel-agi lɛib neɣ d tugdi akked leḥya ! wisen ! Iḥuza-d sya u sya umaru ilemẓi uguren n yilmeẓyen d usiremnsen, maca ur d-yewwi ara ɣef temsal tigejdanin d wuguren imezgiyen i yettmagar yilemẓi am trewla seg tmurt, timenɣiwt n yiman, aḥqar n yilemẓi iwumi yettwakkes uzref n tlelli d umeslay, lḥerraga, uguren n usdawan, zzwaǧ n bessif… b- Yesɛa agerdas deg tmerrit Tcudd tmerrit d uḥewwes ɣer ugama akked twennaḍt. Ɣef waya i yeckunṭeḍ Salim Benxlifa deg twennaḍt ideg yettidir. Yesekcam-d imeḍqan, tiɣawsiwin akked leḥwayeǧ i nettaf deg ugama, am udrar i d-yuɣalen ahat tlata n tikal deg yiḍrisen, aman n wasif, isekla, ijeǧǧigen, tiziri, tibḥirt, ilel…atg. 

 Deg umedya, ad naf iḍrisen-agi : « Cccet », « Telha tudert di tmurt-iw »… c- D amedyaz Yewwi-d umaru Salim Benxlifa ddeqs n warrazen n tsekla deg tfaskiwin n tmedyazt, am Tfaska n Udrar n Fad neɣ Tafaska n tddukla Si Muḥend u Mḥend d Yusef Uqasi. Akken daɣen i d-yefruri seg twacult n umedyaz aqdim Si Lbacir Amellaḥ. Daya i yi-yeǧǧan ad gzuɣ acuɣer amaru yettaru s waṭas s wudem udyiz deg yiḍrisen n tesrit, bɣiɣ ad d-inniɣ ddeqs n yiḍrisen deg wammud-agi qerben mliḥ ɣer usefru. Ɣef waya, imeɣri ara ten-yeɣren, ilaq ad yesɛu tizemmar iǧehdden, ama deg umawal neɣ deg tegzi n tenfaliyin n uɣanib. 

 Ad yili d bab n twennafit iǧehdden, yettḥewissen ad yefhem, yettruzun taqerrut-is akken ad d-isbin ayen yebɣa ad d-yinni. Dayen daɣen i yi-ideggren ad gzuɣ acuɣer i d-yettuɣal usentel n tmedyazt akked tsekla s waṭas deg yiḍrisen n udlis Nnger. Tamuɣli n Salim ɣef tsekla, udem d tbadut i yefka i tmedyazt, ad ten-naf deg yiḍrisen-a: « Acu i d amedyaz ? », « Amek aka ? », « Ssbeḥ zik i bdiɣ tira »… d- Limarat n yimyura d yinaẓuren Deg udlis-agi, nettaf limarat n yimyura, inaẓuren d yimeɣnasen. Ama d igensayen neɣ d izɣarayen. Gar yismawen i d-yeddan deg yiḍrisen, ad naf Malika Dumran, Ideflawen, Ferḥat, Meɛtub, Muḥya, Xalil Ǧebran, Zarathushtra, Baudelaire, Francis Cabrel… 

 Dayen ara d-isbeggnen d akken amaru iḍal ɣer yidelsan, tiktiwin, timussniwin akked tfelsafiyin. Iban-d waya deg udlis, imi ad t-naf d anesbaɣur seg tama-agi. Iban-d d amaru ifazen . Ddeqs n lfaydat d wazalen n tsekla ara d-yelqeḍ yimeɣri, neɣ ad dyaǧew seg-s timussniwin. Nettaf limarat n tektiwin n Xalil Ǧebran. Nettaf awalen i yesexdam Muḥya, Yiwen n Uḍris, isemma-as Tuber am uzwel n taɣect n Francis Cabral « Octobre » … Tagrayt Yella wassaɣ meqqren gar tmeddurt n Salim Benxlifa akked wayen yettaru. Ur teffir ara tudert-is: tban-d s tehri deg yiḍrisen-is. Ur dneqqar ara dɣa tudert yellan deg udlis-agi teɛdel d tin yedder neɣ yettidir umeskar, meɛna yella wassaɣ meqqren. Iban-d wassaɣ-agi, ama deg talɣa d wanaw n yiḍrisen n tsekla i yefren Salim i tuddsa n yiḍrisen. Tban-d daɣen deg unamek akked yisental i d-yesekcam. Yella waya daɣen deg uɣanib, amawal d tenfaliyin i yeffren umaru I lebni n yiḍrisen. 
  Lyes Belaidi 

  
 Drus n wakud kan segmi d-tennulfa, tebda tddukkla Amzur n tlawin n Ayt Smaɛel tettekcam deg unnar n leqdic d uheggi-ines. Timeltaɣin (adhérentes) n tddukkla-a tamaynut, banent-d seg tura s wudem i d-yettakken asirem ara yesmeɣren azal n wayen merra grent deg wahil n warmuden i bɣant ad xeddment seg tikkelt ɣer tayeḍ. Ladɣa, segmi yewweḍ yisalli n tlallit-is ɣur yimezdaɣ n temnaḍt, laqant seg tama-nsen ayendin d asebɣes i asent-yernan ugar n lebɣi. Taggara-a ihi, aṭas n wawal i yekkren ɣef tddukkla Amzur d yisenfaren-is, armi dɣa i asent-d-telḥeq i tmeltaɣin-is tennubga sɣur umaṭṭaf Raj (Agraw, Tigawin, Ilemẓiyen) i yellan di Lezzayer tamanaɣt. S wakka, Tusa-asent-d tegnit, ad d-awint awal ɣef tddukkla i d-snernant d yiswan-is. Seld amciwer i d-yellan gar terbaɛt-nni n tlemẓiyin, tettwafren-d tmeltaɣt turmidt Massa Tiziri Idir, ad d-temmeslay i yimsefliden s yisem n tddukkla Amzur akken ad ttettwassen, si tama, ad d-tefk, diɣ, tugna ɣef leqdicat i yetturaǧun sɣur-sent, si tama-nniḍen. Deg teɣzi n tedwilt, tessaweḍ Tiziri Idir, ad tuɣal ɣer deffir ansi i d-tebda ameslay seg tazwara mi asent-d-tusa tekti n usnulfu n tddukkla, amek lḥan lecɣal n unadi n teqcicin ara yekkin deg usenfar, alami d taggara ideg yeḍra lebɣi-nsent, ṭṭfent ttesriḥ dayen. Ur tettu ara Massa Tiziri, ad d-tebder isental n uxxam n tdukkla i qrib ad tefru taluft-is, akked win n tmeṭṭut Tasmaɛlit i twala tebɛed aṭas ɣef unnar n leqdicat yecban win ideg grent. Maca deg wawal-is, tenna-d d akken s ubrid n tdukkla Amzur i tessaram ad yettwabdel waddad-nni ɣer lɛali. Ad d-nesmekti kan d akken taldayt tunsibt n tddukkla Amzur n tlawin n Ayt Smaɛel, ad tili deg wussan i d-iteddun, ideg ara ttwaxedmen waṭas n warmuden yemgaraden.

  K. K. 

  
 Deg yiwet n teswiεt ur nessefraḥ ara yakk iɣer yessaweḍ waddad n uḥric n usiweḍ, deg tɣiwant n Mεatqa, yerkeb yimawlan n ttawilat n usiweḍ lɣiḍ meqqren. Deg ddurt iεeddan, nejjmaεen wid yettawin gar tɣiwant n Mεatqa d tɣiwant n Sukk El Tenin akked yimeḍebber amezwaru n dayra n Mεatqa i tifrat n yiɣeblan n usiweḍ i ten-iceɣben, ladɣa aɣbel n yimεelmen n ttawilat n usiweḍ ur nesεi ara azref ad siwḍen imdanen gar snat n tɣiwanin-agi yettemḥezwaren yimsawḍen yesɛan azref n usiweḍ. 

 Ad naf daɣen aɣbel n umḥezwar yettilin gar yimεelmen n ttawilat n usiweḍ yemgaraden, ama d wid yettawin ɣer ugerzu n Tizi Uzzu, neɣ ɣer tmḍiqt n Tizi LIlen, anda suturen i tifrat n ugur-agi.Yiwen n uɣbel-nniḍen i d-yeglan s trawnaṭ n uḥric n usiweḍ, d imeḍqan n uneḥbus n ttawilat, ladɣa faluft deg uneḥbus n yimawlan n ttawilat deg tlemmast n tɣiwant n Mεatqa, deg umḍiq iwumi qqaren Saεid Uεacur, deg ubrid n ugerzu wis 147, anda i d-xelqen lḥers ɣef yimsebriden n ubrid-agi n ugerzu. Ayen iceɣben, daɣen, aḥric-agi n usiweḍ deg tɣiwan, d imawlan n ttawilat n usiweḍ ur nesεi ara azref ad ssiwḍen imdanen ɣer tudrin yemgaraden. Ɣef waya i ssuturen seg wid teɛna temsalt aɛiwed n tmuɣli deg yilugan n uḥric-agi n usiweḍ. 

<p style="text-align:right"> Ali Zalouk 

  
 Amazday n ugezdu n tutlayt d yidles Amaziɣ n tesdawit Mulud Mɛemmri n Tizi Uzzu, heggan-d ass-nni n ttlata yezrin 28 unbir 2017, ɣef teɣzi n wass, asenzi s ubuddu n sin wammud n tmedyazt n sin n yimedyazen. Amezwaru d Mass Gamar Mbarek i d-yewwin adlis iwumi yefka azwel “99 d asefru”, ma d wis sin d Mass Maouchi Amar, i d-yewwin adlis iwumi isemma “Temẓi tawessart”. Yella-d wannect-agi deg temkerḍit n ugezdu n tutlayt d yidles amaziɣ n tesdawit-a. Am wakken daɣen i d-wwin awal ɣef sin-agi n yidlisen-nsen akked tmedyazt taqbaylit s umata.

  Timsizzelt n tmedyazt akked ccna 

 Ddaw-tanmehla (sous-dirertion) n leqdicat ussnanen d yidelsanen akked yinaddalen n tesdawit n Tizi Uzzu, suddsen-d yiwet n temsizwert n tmedyazt i lmend n yisdawanen yeqqaren deg yigezda yemgaraden yellan deg tesdawit n Tizi Uzzu. D timsizzelt ideg ara d-ufranen 3 n yimedyazen isdawanen n tesdawit-agi. Ajerred yettili-d akka tura deg Ddaw-tanmehla (sous-dirertion) leqdicat ussnanen d yidelsanen akked yinaddalen n tesdawit, syin ad yili ufran n yisefra n yal agezdu sɣur unesɣammu (jury), syin akkin ad tili temsizzelt taneggarut ass n 19 maggu 2018, i lmend n wass aɣelnaw n usdawan. Wid yebɣan ad ttekkin deg temsizzelt-agi, ilaq ad jerden iman-nsen, yerna ad mudden sin n yisefra-nsen, d widak ara d-inin ass-nni n temsizwert taneggarut, ara d-yilin deg tzeqqa n yisaragen n tesdawit n Hasnaoua1. Am wakken daɣen ara d-tili temsizwert n ccna, i lfayda n yisdawanen iḥemmlen aẓawan. Yebda ujerred deg-s seg 15 unbir 2017 ad yeddu alamma d ass n 15 duǧamber 2017, deg Ddaw-tanmehla (sous-dirertion) leqdicat ussnanen d yidelsanen akked yinaddalen n tesdawit. Yal tasdawit, ad tefk sin n yisdawen-is ara yettekkin deg temsizzelt taɣelnawt n taggara ara d-yilin ass n 19 maggu 2017.

  Adaoun Abdelghani 

  
 Deg tdiwennit-a, yemmeslay-d Laceb Djamel ɣef ungal-is Nna Ɣni akked waṭas n temsal i icudden ɣer tira. 

  Aɣmis n yimaziɣen : Deg tazwara, iḥulfan-ik ɣef warraz-agi i yewwi ungal-ik ‘’Nna Ɣni’’… 
  Laceb Djamel : S tumert tameqṛant i sliɣ s waraz-agi i as-yettunefken i wungal « Nna Ɣni ». Tanemmirt i yiɛeggalen n teseqqamutt n uktazal i t-yeɣṛan, iwumi yeɛǧeb armi i as-fkan azal am wa ! seg tama-nniḍen, umreɣ ugar imi d arraz « Assia Djebbar », acku tadmut n tsekla-agi yella wacu i t-yesddukklen nettat d « Nna Ɣni », ayen iwumi neqqar annar n uzbay n tlawin mgal tatut, d unnar n tsekla n tlawin. Tura Assia Djebbar aṭas ɣef maḥyaf tedder tmeṭṭut, tura deg udlis-ines « Loin de Médine » ɣef lḥif-agi s yiwet n tebɣest d yiwet n tḥerci urǧin ttwalaɣ deg unnar n tsekla. Tenna-d deg-s ayen ur yezmir ad d-yini umeɣnas wala aserdas, yernu s tiẓeṭ n umeslay. 

 Yella wanda i d as-terna ula d anecṛeḥ. Nnig waya, Assia Djebbar yeẓran iman-is d tamaziɣt, tettmeslay yal mi ara d as-tettunefk tegnit ɣef wayen iwumi teqqar « Talaba n Nessus » i d-yekkan deg umyiten n At Uɣriq (Igrikiyen), anda Nesssus idel talaba s tidet teṣṣer-it. Tekkes fell-as asemmiḍ, maca tetett seg uksum-ik. Ayagi, tga-as aserwes Assia Djebbar i wayen i d-iḍerrun d ugdud Amaziɣ yessexdamen tutlayin tijenṭaḍin akken i as-fkant tagnit ad yemmeslay, ad yelmed, ad yini i t-iqerḥen, ad yeǧǧ tamussni-s i talsa, maca seg yidis-nniḍen, tutlayin yessemras tettent seg tutlayt-is. Anect-a, d ugar yetteɛeddi-d di tedmi-iw yal mi sliɣ i yisem n Assia Djebbar, ayagi icudd d usental alqayan i yellan deg ungal « Nna Ɣni ».

  Am wakken i t-id-tenniḍ yakan, yella-d wungal-agi d tajmilt dɣa i Nna Ɣni. Acuɣer ? D acu-t yisem-agi ?  
  D isem n uletma-s n Yaya ! isem-is « Ɣnima » ! D tameṭṭut i ittekkan aṭas deg usegmi-inu. D nettat uɣur reggleɣ mi lliɣ meẓẓiyeɣ asmi i d-yurǧa kra umerret, tettḥuddu-yi, teffreɣ deg yijufar-is. Di leɛnaya-s, urǧin i d i yi-yewwiḍ lhem. Tḥemmel-iyi aṭas, yezga ufus yemmeɣ s iciwi-s akken ad d-teddem tikkelt d aẓidan, tikkelt d affayan, tikkelt ttafergust neɣ tissemlelt …Temmut d tamengurt. Send ad taweḍ ɣer wanda ara naweḍ, ṛeggmeɣ-as ad d-rreɣ isem-is. Maca asmi gziɣ d acu i d anamek d tanilla n yisem-a Ɣanima s tutlayt taɛrabt, ggumaɣ ad t-fkeɣ i yelli. Ɣanima = taklit i d-yegmer umǧahed seg unnar n ṭrad ! Rriɣ-d isem-is s tsekla imi ula d ungal yettusemma am uɛeggal deg uxxam n umaru.

  Tcebbaḍ lehlak n Nna Ɣni ɣer Teqbaylit. Awal-ik ɣef wanect-a… 
  Nnana tella tulwa aṭṭan n « Tibehbit » ayen iwumi nessawal ass-a « Alzheimer » ! Tessaweḍ-itt tatut armi tettu ula d isem-iw d yisem n ultma-s. Tettu irkel ayen yezrin, maca ayen lqayen d aweẓɣi ad yeffeɣ aqerruy-is. Urǧin tettu asefru n Ccix Muḥand U Lḥusin, neɣ ayen tessen seg wayen i d-yeǧǧa Si Muḥ U Mḥand. Inzan, umyiten, timucuha armi d taggara-s, mazal ttazalen ɣef yiles-is. Aṭṭan n « Alzheimer » yewɛeṛ mačči d kra, itekkes i umdan talsa-s, yezmer ad yerr bab-is am uɣersiw asmi ara izad, maca ɣur « Nna Ɣni » ula asmi izad deg-s waṭṭan, teqqim talsa-s deg wawal-is, yeqqim sser-is. 

  Deg wungal-a, tettawiḍ terraḍ gar zik akked tura. Acu d iswi n waya ? 
  Mačči ḥala gar zik d tura, imi yella deg-s ula d urmir , yernu s waṭas. D ungal yettmeslayen daɣen ɣef wakud. Ɛarḍeɣ ad d-awiɣ degs kra n tektufin timaynutin deg tsekla taqbaylit yewwin anzi seg unamek n tudert. Yella useqsi ayɣer nella ? I wacu annect-a ? Amek i tebda ddunit ? amek ara tenger ? …

  Terriḍ ddehn-ik ula ɣer tama n umawal (asekfel n kra n wawalen). Amek i d-tufiḍ iman-ik deg unnar-a ?  
  Imi isental yellan deg wungal n « Nna Ɣni » d amaynut ur yeshil ara, ad temmeslayeḍ fell-asen ay amdan s yimeslayen n yal ass. Ad tafeḍ iman-ik temɣeḍ ɣer yisegzawalen d yimawalen neɣ ad tɛeṛḍeḍ ad tmuddeḍ inumak d tnilliwin timaynutin i kra n yimeslayen iqburen. D yiwen seg yiswiyen igejdanen n wungal-a : tarussi n kra n yismawen ɣef kra n tikta …

  Kečč yettarun s tutlayin-nniḍen, amek i tettafeḍ iman-ik s teqbaylit ? 
  Akken qqaren icawraren : d Awezzeɛɛɛ ! Yal ṭɛam s lbenna-s, yal tutlayt s ccbaḥa-s ! Ma d taqbaylit « treq am tirgit » imeslayen-is, ttemlehwajen am yitran deg wallen n wid yeqqaren, acku akken yebɣu yili tesneḍ tutlayin-nniḍen « Tiɣri nesla mi nteṭṭeḍ » tesɛa deg umezuɣ aẓawan asufan ! Aya icudd ɣer Fsix (psychologie )n umdan, d wayen yedder di temẓi-s, assa-a ideg imussnayen ttmeslayen ɣef later i d-yettaǧaga wayen iwumi yesla llufan di tadist n yemma-s amek ara nerr deg yidis ayen yesla mi iteṭṭeḍ ? 

  Awal ɣef tsekla taqbaylit neɣ tamaziɣt s umata, akka tura… 
  Seg useggas ɣer wayeḍ, ad d-yennulfu umaynut. D anerni d temɣer i tsekla tamaziɣt. Da tasuqilt, da ungalen, da ammud n yisefra… Aya, d ayen yessefraḥen d ayen swayes ara tenfali ugar imi a-tt-aya ad d-tleḥḥu tsuta yeɣran deg uɣerbaz tamaziɣt. Tura i d-teldi allen-is ɣer tɣuri n yidlisen d tira n wiyaḍ, dɣa ad as-afen lbenna, imir ad inezzeh win xaqqen ! 

  Mebla ccekk, llan kra n yisenfaren imaynuten ?  
  Akken i as-yenna Muḥya : … Ad d-nernu, ad d-nernu ! Awi-d kan ad tili tezmert. Aṭas i yellan deg tirga, wiyaḍ d asirem. Yella wayen yellan, akken kan i d-yennunet ! Ur bɣiɣ ara ad fkeɣ lebɣi i tubdist n shala, ssarameɣ ad yili ciṭ umaynut deg inurar imaynuten akken ur nettɣimi yara ad nettgani taccuyt deg yewwa uɛaẓẓi … ayen ilhan yettebba s taqa n yesɣaren imir t ṭaṛ lmerqa. 

  Awal-ik n taggara… 
  Tanemmirt i tezrigin « IMTIDAD » ɣef uqqeru-nsent Mass Firas d umeddakkel-ines Hamid Bilek i yi-d-yefkan afud armi i d-suffɣeɣ idlisen-iw. Tanemmirt i yimeddukkal-iw n yal ass Muḥdu Remḍan Abdenbi, d Salem Usalas d Seddik Iɛazugen, d Abdennur Haǧ Saɛid . Tanemmirt i yiɛeggalen Useqqamu unnig n timmuzɣa ɣef uqerru-nsen Mass Assad d yiɛeggalen n Teseqqamut n uktazal n warraz « Assia Djebbar » i yimeɣriyen-iw s umata d imeɣriyen n wungal amaziɣ imi s yis-sen ara yidir umeslay amaziɣ d tsekla tamaziɣt.

  Yesteqsa-t Hocine Moula 

  
 Ass-nni n arim, 10 deg duǧember 2018, i iɛedda 20 d aseggas seg wasmi i aɣ-yeǧǧa wudem n ccna zeddigen d wawal iweznen, anaẓur Kamal Mesɛudi. Ilul Kamal ass n, 30 deg yennayer 1961, deg Buzerriɛa, ifureq tudert aseggas n 1998 deg yiwen n wass berriken s ubaxix i as-d-yeḍran deg ubrid. Ḥeznen akk wid i t-iḥemmlen d wid yesmeḥsisen i ccna azedgan. Ass-nni, yexdem yiwet n tesgilt n tiliẓri srid, mi yekfa, yeḍra wayen yeḍran deg yiwen n ubrid n tmaneɣt, tḥewweṣ-it lmut, iɣab i lebda bab n tezlit “Ccemɛa”. Tadra n Kamal Mesɛudi seg tmurt n Leqbayel, u ɣas akken ur tt-ihedder ara akken i ilaq, maca yecna tizlit n Slimane Azem “lweqt aɣeddar”, seg-s i as-yerra tajmilt. Yella yettheggi ad yecnu s teqbaylit, ɛla ḥsab n umeddakel-is anaẓur Ḥasen Aḥres, maca lmut tuker-it akken meẓẓi, 37 n ssna kan di leɛmer-is. Talwit fell-as. 

  K. A. 

  
 Ɣef wakken i d-wwin ssrabes n yisallen n rradyu tis 3, s yisem n yikewwacen n tmurt, tetteddu ad ternu ssuma n tbagiṭ deg yimalasen i d-iteddun. Ssebba n waya, ɣef wawal n wid ixeddmen deg taɣult, d lexsas n lfayda i d-mlalen taggara-a deg ṭṭjara-nsen. Nnan-d, xesren s tidet deg ulzuz s ssuma n 10 n yidinaren, i xedmen akka tura i yiwet n tɛekkazt (tabagiṭ). Imi yelha ad d-nerr awellih belli di Lezzayer tamaneɣt, llan yakan wid yessulin ssuma n tbagiṭ ɣer 15 n yidinaren. D acu kan, yugi-asen unabaḍ (lḥukuma) rray-a, rnu ɣer-s a-t-an iger kra seg-sen di ccraɛ. Aredmani, ma yeḍra-d terna di ssuma tbagiṭ, d ayen ara d-yawin ugar n unezgum d uttḥeyyer i umsaɣ, abeɛda tacriḥt n yiẓawaliyen, i yeccektayen yakan seg teɣlayt n tudert. Imi ar tura, ssuma n yisufar igejdanen n wučči, am uyefki, ssker d lxebz, mačči d wid iseɛden taxriṭ n waṭas n medden. Anef ɛad ma tettwasemres deg wannar tmernit-a deg ssuma n lxebz, deg wakuden i d-iteddun. « Ama terna ssuma n lxebz ɣer sdat neɣ uhu, ilaq ad tali tjernant taddayt n uxeddam akken ad yizmir ad iqabel tamɛict. Nṭerren ayendin tuget n yiɣermanen seg yir addad-nsen adamsan n temɛict-a ». I d-yenna yiwen n ubaba. Ɣef leḥsab n teɣbalut-nneɣ, ur yettqil uɣlif timernit-a di ssuma. Ulamma yergem i yixebbazen ad asen-d-yaf tifrat akken-nniḍen.

  K. M. 

  
 Am yal tikkelt, yettencad-d Ugraw n yimedyazen n lwilaya n Bgayet imedyazen i wakken ad xedmen taɣuri neɣ timenna n yisefra-nsen s ssut-nsen. Dɣa inebgi n ddurt-agi, ad yili d amedyaz aqbayli mucaɛen deg unnar n tmedyazt akked tira, wagi d Mass Ahcene Mariche. Ad yili ttiɛad-agi ass n lexmis-agi sdat-nneɣ, 15 furar 2018, deg tzeqqa tameẓyant n Uxxam n yidles n lwilaya n Bgayet, seg 14h00 n tmeddit d asawen. Ad ifares deg-s tagnit Mass Mariche, i wakken ad yemlil d wid i t-iḥemmlen neɣ wid iḥemmlen tamedyazt-is zeddigen aṭas, am wakken daɣen ara yeɛreḍ i wakken ad d-yawi ayen din n yisefra s yisental yemgaraden u d-yili uskasi ɣef tmedyazt-is sɣur wid iran awal aẓidan. Ihi ilit akk di ttiɛad ass n lexmis.

  Gh. Amazigh 

  
 Akken amdan ad iẓer belli ur d-yettas kra mebla laεtab. Qqarren yiwen ufellaḥ, yekker-d ṣṣbeḥ, yenṭeq ɣer temγart-is: “A tameṭṭut ayγer akka ur d-ukin ara warrac, a-t-an qrib d azal ? 
  Tamγart: «Ugin ad d-kkren εyiγ deg-sen». 
  Yekker umγar, iruḥ ad ten-id-yessaki, nnan-as: “ass-agi, neεya, γur-neγ lḥeq ad nesteεfu”.
  -S tidet, γur-wen lḥeq, maca ccγel d netta i aγ-iḥekkmen, ilaq ad nfaṛes ussan n ṣṣḥu. Ass-agi, nenna-d d asteεfu. 
 Akka ? 
 Akka. 
  Iruḥ umγar, yenṭeq γer temγart-is: “Ass-agi a tameṭṭut, γur-m anida I d-tettheggiḍ imekli neγ imensi”. 
  Yelḥeq-d lweqt n yimekli, usan-d warraw-is ad fetṛen, ufan-d ulac. Neṭqen γer yemma-tsen: “Ayγer akka a yemma ulac imekli ?” 
  Yemma-tsen: “Yugi baba-twen”. 
  Ruḥen γur-s: “A baba, acimi akka tḥebseḍ yemma-tneγ γef imekli ?” 
  Amγar: “Nnaγ ass-a d ass n usteεfu ?” 
  Ihi kullec ad yesteεfu. Tamγart, ad testeεfu, tislit kif-kif. Tuggi neγ tacuyt, teεya deg usewwi, ad testeεfu, lkanun kif-kif, ad yesteεfu.

  Yahia Yanes 

  
 I lmend n tigawin i d-yettilin i lfayda n twennaḍt d ugama, heggan-d yiḥewwasen n Yiwaquren tadwilt n wuẓẓu n lqidar n 4 000 n tmeɣrusin n yidgel deg udrar aɛlayan n Yiwaquren. Ɣef teɣzi n kraḍ n wussan, seg umhad 24 tuber armi d sem 26, kkren-as yiwiziwen i warmud-a n usnerni n teẓgi d useḥbiber ɣef twennaḍt . Ad d-nesmekti d akken yella deg wahil ula d lembat deg wuḍan deg wadeg iwumi qqaren « Timducin », i yeɛlayen azal 1 300 n yimitren ɣef yilel. Dɣa, seld afḍar ass n lexmis tanezzayt, ɛeddan yimekkiyen i wuẓẓu n uḥric amezwaru n ttjur n yidgel, send ad heggin i yimensi deg udrar. 

 Azekka-nni daɣen, tella-d tedwilt n wuẓẓu, deg uḥric-is wis sin, armi d mettwal 16:00 n tmeddit, syinna uɣalent trebbuyaɛ i wadeg n tɣimit d uraǧu n yimensi, d ɛawaz ɣur kra. Deg wass aneggaru n wahil-a, sed 26 tuber, kemmlen yimheggiyen d yimekkiyen i wuẓẓu n wayen i d-yeqqimen d ttjur i uzraɛ deg yigḍa n wakal. Ayen yerzan tignatin n usteɛfu, ddeqs i d-heggan yilemẓiyen deg yiqiḍunen i sbedden di lexla, imi ula d aɛeẓẓer ɛeggnen-d si tazwara yiḥewwasen n Yiwaquren belli yezmer ad iḍul armi d tazeggant n yiḍ.

 Ula d ttawil n uḥbas n tkeryas, ufan wid akk yusan i din aparking anda ara ires ukerrus-nsen. «Yelha ccɣel-a i d-yekkan sɣur yilemẓiyen n Iwaquren. Ilaq ad d-ttheggint tddukkliwin n twennaḍt tigawin am ti, seg tikkelt ɣer tayeḍ », i d-yenna yiwen n urgaz i yesseḥbibiren ɣef twennaḍt.

  M. K. 

  
 Ala 9 n wussan i d aɣ-iferqen ɣef ukayad aneggaru n taggara n useggas aɣurbiz 2017-2018. D akayad i ttraǧun yisnawiyen s ccuq. Wa ixaq melmi ara iɛeddi, wa yeqqar : “Yewweḍ-d yakkan”, wayeḍ, wayeḍ… Ass n larebɛa-nniḍen ara yebdu ukayad-agi n BAC, ad yeddu ɣef teɣzi n 5 wussan, ad yekfu ass n 25 yunyu-agi ideg nella. Ma d ass n lǧemɛa 22 yunyu, ad d-yili d ass n usteɛfu. mMa d ssebt ad sɛeddin deg-s ulamma d taggara n ddurt. Uṭṭun n yimsizwiren yetturaǧun ad sɛeddin akayad-a n taggara n tesnawit, yewweḍ aseggas-agi ɣer 709.000 n yinelmaden deg 48 n lwilayt n tmurt. Deg lwilaya n Tizi Uzzu, tebda tenmehla n usegmi aheggi n ttawilat iwulmen i wakken ad tɛeddi tezrigt n useggas-agi deg tegnatin igerrzen. Dɣa deg wayen yerzan uṭṭunen n ukayad-agi n taggara n uswir n tesnawit BAC, ara d-yilin gar 20 ar 25 deg waggur n yunyu, yetturaǧu ad t-sɛeddin wazal n 19 019 n yisnawiyen, gar-asen 8 164 d arrac ma d 10 855 d tullas. Ad xedmen akyad-agi deg 70 n wulmisen n yikayaden. Uṭṭunen-agi, ṣṣuben cwiṭ ɣef useggas iɛeddan s wazal n 10,17%, imi ilindi azal 20 955 i t-isɛeddan. Ilaq ad d-nini belli wigi ijerden iman-nsen ɣer ukayad n BAC, llan deg-sen 12 918 d inelmaden iɣurbizen (yeqqaren deg tesnawit), llan wazal n 6 101 n yinelmaden imunan. Ma d ikayaden n waddal, yuɣ lḥal sεeddan-ten yinelmaden deg tesnawiyin-nsen am useggas iεeddan. Ma ɣef wayen yerzan, afran n yisental, tenna-d Massa Benghabrit deg wussan iɛeddan: ‘’Ula d aseggas-agi sin n yisental ara yilin s lxetyar, akud daɣen uzzig n yal tanga ad yeqqim akken yella’. Ma d igemmaḍ ineggura n ukayad-agi, ad d-ilin deg waggur n yulyu i d-iteddun.

  Ghani Amazigh 

  
 Ass-agi n letnayen 25 yunyu 2018 i wwḍen 20 n yiseggasen ɣef wasmi yettwanɣa s leɣder ucennay Matoub Lounes, s yifassen yiɛdawen n tudert akken i d asen-isemma deg yiwen gar yisefra-s. Yettwanɣa ass n 25 yunyu 1998 deg Tala Bounan di Beni Douala. Ulamma ɛeddan tura ɛecrin n yiseggasen ɣef tmettant-is, maca mazal ṣṣut-is yettbeɛziq, mazal-t yezdeɣ ulawen d wallaɣen n yimaziɣen anda ma llan deg umaḍal. Dɣa i lmend n usmekti-agi wis 20 ɣef tmenɣiwt-is, yella-d wahil d amerkatni ɣef teɣzi n ssin-agi wussan iɛeddan, ad ikemmel ass-agi alamma d lewhi n 00h00 n yiḍ. Sendiḍelli n ssebt 23 yunyu 2018, deg Uxxam n umezgun Kateb Yacine n Tizi Uzzu, tella-d turart n yiwet tmezgunt taẓawant, yewwin azwel-agi “Ccna i tmagit” neɣ s tefransist “Hymne à l’identité” n temsuffeɣt Lynda Hantour, i texdem d tajmilt i Matoub Lounes akked wid iruḥen d asfel deg umennuɣ ɣef tumast tamaziɣt. Ma d iḍelli n lḥed 24 yunyu 2018, yella-d i uheggi n yimukan n temsikniyin akked useqɛed n wallalen ara yiḥwiǧen deg tmeɣra n wass-a. I wass-agi n letnayen 25 yunyu 2018, ṣṣbeḥ-agi ɣef 08h00, tella-d tulya umḍiq-agi ideg ara d-yili usmekti-agi, yella-d diɣ uqabel n yinebgawen n lḥerma i d-yerzan. Ma ɣef 10h00, ad tili tazla ɣezzifen s ssenf n “Marathon”, yewwin asentel-agi “Abrid n tudert”, ara d-yilin seg umḍiq anda yettwanɣa di Tala Bounan alammi d Taourirt Moussa. Syin ɣur-s ɣef 13h00, ad d-yili ibeddi deg umkan anda yettwanɣa di Tala Bounan. Ma ɣef 14h00, ad d-yili ibeddi-nniḍen ɣef uẓekka-s deg Taourirt Moussa, ad yili diɣ usersi n waṭas n tmeqqunin n yijeǧǧigen ɣef uẓekka-s. Tin ɣur-s, ɣef 17h00, ad tili tmeɣra n ccna iwumi semman “Icennayen imeqqranen icennun Matoub”, gar-asen: Ahcene Ahres, Boudjmaa Agraw, Hocine Berhma, Hamid Matoub(…). Am wakken daɣen ara d-yili uttekki n yicennayen ilmeẓyen i d-yufraren deg temsizzelt “Anza Lounes”. Ɣef 19h00 n tmeddit, ad d-tili lweɛda i wid ara yerzun ɣer din. Ma deg yiḍ, ɣef 20h00, yetturaǧu ad d-ilint tnagiyin n yimawlan-is d yimeddukkal-is. Syin akkin yetturaǧu ad d-tili usenɛet tmeɣra “Le Zenith de Kabylie” s wudem atrar, ideg zemren ad walin wid iḥemmlen Matoub sdat-sen am wakken i tt-yexdem deg useggas n 1995”. Ma ɣef 23h00 n yiḍ, yetturaǧu ad tili tesfugla n taggara s tukci n warrazen d yigerdasen. Ad d-nesmekti kan belli, leqdic-agi adelsan tsuddes-it tesbeddit Lounes Matoub s tallelt n waṭas n yidisan-nniḍen, gar-asen tiddukkliwin tidelsanin n tama-agi, isquma n 4 tɣiwanin n Beni Douala, Asqamu aɣerfan n lwilaya n Tizi Uzzu…atg. Ma d asentel n usmetkti-agi, yella-d akka: “Xellseɣ adrar s yidammen-iw, ad yeqqim later-iw, xas gullen ar d t-sefḍen”, i d-yettwakksen si yiwen gar uɛerqub yeṣfan n yisefra i yekseb.

  Ghani Amazigh 

  
 Deg wussan yezrin, i d-bannen yigemmaḍ n ukayad n taggara n uswir n alemmas (BEM) n useggas aɣurbiz 2017-2018. Ɛlaḥsab n tenmehla n usegmi n lwilaya n Tizi Uzzu, azal n 14698 i yejerden iman-nsen deg umuɣen (les listes) n usεeddi n ukayad-a, gar-asen 6850 d arrac akked 7848 d tullas. Lqidar n wid i t-yewwin, yewweḍ aseggas-a ɣer 77, 71%, s wakka i d-tḥella amkan amezwaru deg umyezwar deg wakal aɣelnaw. Leḥsab-agi, yuli s wazal n 10% ɣef useggas iɛeddan, imi ilindi leḥsab yewweḍ ɣer 76, 02 %. Ma D tikkelt tis mrawet d yiwen, ideg ara d-tufrar Tizi Uzzu deg ukayad-agi, ula d win n taggara n uɣerbaz amenzu (5e) d nettat i d tamezwarut. Ma nsedda-d wid iɛeddan ɣer useggas amezwaru n tesnawit s tezmilt n useggas d tin n ukayad-agi, yewweḍ leḥsab ɣer 79,35 %. Ugar n 164 n yiɣerbazen i d-yewwin agemmuḍ yufraren ɣef winna n ugemmuḍ aɣelnaw i yewwḍen ala 56,88 %. Am wakken daɣen i d-wwin 5 n yinelmaden akayad-agi s tezmilt yufraren ɣef 19/20, rnu daɣen 80 n yinelmaden-nniḍen wwin-d ugar n 18/20. Ugar diɣ 426 n yinelmaden wwin-t-id s tenqiḍt yugaren 17/20, ma d 996 wwin-t-id s tezmilt yufraren ɣef 16/20. Ma d wid i d-yeqqimen, wwin-t-id gar 10 alamma d 15/20. Ad nsemekt kan belli, leḥsab n wid i d-yewwin akayad n 5e, yelḥaq ɣer 16642, s lqidar n 98, 07%, ma yella s wid iɛeddan s usuffeɣ (passage) yewweḍ ɣer 99,45%. Ma d leḥsab n wid ur t-d-newwi ara yewweḍ ɣer 327 n yinelmaden. Ma deg wayen yerzan igemmaḍ n ukayad n BAC, tenna-d tneɣlaft n usegmi aɣelnaw massa Nuriya Benɣebriṭ, belli ad bannen ass 22 yulyu 2018.

  Amyezwar n 10 n lwilayt   timezwura deg ukayad-a 

 Iberḥ-d tineggura-agi, ddiwan aɣelnaw n yikayaden d temzizliyin (ONEC) s 10 n lwilayat i d-iḥellan imeḍqan imenza n umyezwar deg ukayad n taggara n uswir wis sin (BEM). Asseggas-a, yewweḍ liqdar n wid i t-id-yewwin di 48 n lwilayat n tmurt ɣer 56,88%. D lwilaya n Tizi Uzzu, i yeṭṭfen taqacuct n umḥezwar s lqidar n 88,71%, ma d Sṭif deg umḍiq wis sin s wazal n 85,00%. Ma d amkan wis tlata tewwi-t lwilaya n Mɛeskar s lqidar n 84,99%, deg umḍiq wis rebɛa ad naf Ssuq Hras s wazal n 81,89%. Tipaza deg umḍiq wis xemsa s wazal n 81,79%, deffir-s kan deg umkan wis seta, lwilaya n Bgayet s lqidar n 81,76%. Amḍiq wis sebɛa ḥella-t-id Ǧiǧel s lqidar n 81,40%, ma d Qsenṭina s wazal n 80,51% deg umkan wis tmanya. Amkan wis tesɛa yuɣal i Annaba s lqidar n 80,14%, ma Ɛin Timucent deg umḍiq wis mraw s 79,15%.

  A. A 

  
 Uqbel tamendawt n furar 1989, ala tameslayt n taɛrabt akked tefrensist i yettwaseqdacen deg tɣamsa deg tmurt n Lezzayer, s wudem unsib.

 Xas ulamma tettwagdel tɣamsa s tmaziɣt (taqbaylit), acu kan llan kra n yiɣmisen neɣ n tesɣunin i d-itteffɣen s tuffra. Deg 1967, yessuffeɣ-d Ugraw n Yimaziɣen yiwet n tenfult (bulletin) s tfinaɣ. Syin, teffeɣ-d tesɣunt Taftilt deg useggas 1973 sɣur inelmaden n tmaziɣt n Mulud Mɛemmeri deg tesdawit n Lezzayer. Deg useggas-agi dɣa, i d-tlul tesɣunt Iṭij. Aseggas n 1974, yessuffeɣ-d Ugraw n tezrawin n tmaziɣt tanfult ɣef tsekla tamaziɣt akked tesɣunt Tisuraf. Mebɛed Tafsut n Yimaziɣen, yexleq-d Uzday n umussu amaziɣ tasɣunt Tilelli. Deg 1981, yeslal-d Uzday-agi tasɣunt Tafsut s snat n tmeslayin : taqbaylit/tafrensist. Deg tɣamsa tuffirt (1967-1980), zyada ɣef wayen i d-nebder, ad naf, tisɣunin Afud n Yixeddamen deg Fransa, Awal, Taneflit, Tamurt, Tiddukkla, Ildi, Tagrawla, Taɣerma, Tamaziɣt…atg. Akken ma llant tesɣunin-agi, ur dumment ara aṭas. Amur ameqqran deg-sent, ssuffɣent-d ma aṭas sin ar tlata wuṭṭunen. Seg useggas n 1989 d tasawent, xelqen-d yikubar RCD akked FFS sin yiɣmisen, Asalu d Amaynut. Yal yiwen s uɣmis-is. Syin akin, yessuffeɣ-d Ugraw adelsan amaziɣ aɣmis Izen Amaziɣ deg Tizi Uzzu. Yella-d, diɣ, uɣmis Idles n tddukkla tadelsant Tilelli n Goulmina. Am wakken i d-tessizreg tddukkla n Numidya n Wehran aɣmis Azul. Syin d Agraw ussnan n ugezdu n tutlayt d yidles n Tizi Uzzu, i d-yessuffɣen aɣmis Tira. Ula d tiddukkla Youcef Oukaci, tessuffeɣ-d Aɣmis amezwaru Tafuɣalt deg useggas n 1988. Ma d iɣmisen s snat n tutlayin, ad naf, Tamurt, Azul, Iles Amaziɣ, The Amaziɣ Voice, Tasɣunt uselmad, Tagmatt, Tigemmi, Imaziɣen ass-a, ABC Amazigh, Tidmi tamirant, Alger républicain (azgen n usebtar, kra n wagguren kan), El-Djazair El-Yum (ciṭ n teqbaylit s yisekkilen n taɛrabt, deg usebter aneggaru. 1991-1994), Asafu, Anadi, Timmuzɣa. Syin, yerna-d l’Hebdo n tmurt. Ma seg useggas n 2009 ar tura, ttilin 4 n yisebtar s tmaziɣt yal letnayen seg uɣmis La Dépêche de Kabylie s yisem Aɣmis n Yimaziɣen. D Aɣmis i idummen ugar n wiyaḍ imi amur ameqqran deg yiɣmisen ur ssawḍen ara ad ṭṭfen sin yiseggasen. Yella, diɣ, niqal Tiɣremt n uɣmis La Cité. Aya, s umata seg tama n tɣamsa yettwarun s tmaziɣt deg lkaɣeḍ. 

  Hocine Moula 

  
 Ass-nni n letnayen 22-10-2018 tameddit n wass, i yettwafraq warraz n uselway n tegduda i uneɣmas asaduran deg tezigt-is tis rebɛa, i lmend n usmekti s wass aɣelnaw n uneɣmas. Tadwilt tis 4 n warraz uselway n Tegduda n uneɣmas asaduran, i d-yettwasuddsen ddaw usentel « Tudert yezdin di talwit », yella-d ufraq-ines deg Lezzayer tamaneɣt. Mraw d sin (12) n yineɣmasen iqeddcen deg taggayin yemgaraden n tɣamsa. Azal n 286 n yimsizzewren i ittekkan deg temsizzelt-agi taɣelnawt, maca ala 12 deg-sen i d-yufraren. Arraz amezwaru n taggayt n tiliẓri, yettunefk i tneɣmast n Naima Manhour, ma d arraz wis sin tewwi-t Kahina Acherchour, ma d wis tlata yuɣal i tneɣmast Souhila Hrayria i ixeddem i tlata yidsent ɣer yiwet n tiliẓri tuzzigt. Arraz amenzu n taggayt n tɣamsa yuran, iṣṣaḥ-d taneɣmast Nour El Houda Taibi n uɣmis “Ennasr”, ma d wis sin iḥella-t-id uneɣmas Cherif Abdedaim n uɣmis “La Nouvelle République”, ma d arraz wis tlata d ucrik gar snat-agi n tneɣmasin: Lydia Ait Akli akked Aiza Mahdid. Ma deg wayen yerzan, taggayt n tɣamsa n rradyu, d Nawel Arar i d-yufraren s warraz amenzu, i xeddmen deg rradyu tamezwarut, arraz wis sin yuɣal i uneɣmas n rradyu El Bahdja Kamel Mhidi, ma arraz wis kraḍ yewwi-t uneɣmas Salem Kheloui n rradyu n Tizi Uzzu. Ma deg wayen yeɛnan arrazen n tɣamsa taliktrunit, ala arraz wis sin i yettwaferqen i Lounès Guermoul, ma d arraz amenzu d wis tlata ur ttwaferqen ara. Arraz n tugna igerzen, yettunefk i uwellaf Ilyes Hebache El Watan, ma d arraz n teseqqamut n ufran yettunefk i Baami Mohamed n rradyu n Tamanarasset. Am wakken daɣen i ttwaferqent 14 n cciɛat n wakaz (reconnaissance) d yiseɣ i 14 n yineɣmasen yettwassnen deg taggayin yemgaraden n tɣamsa. D aneɣlaf n teywalt Mass Djamel Kaouane, i yellan d aselway n tesfugla-agi, ɣer tama n ddeqs n yimḍebbren imeqqranen n tmurt. Yenna: “Tamurt n Lezzayer, tesseǧhed agni uɣdiman iwatan akked usishel i uneɣmas ad yexdem tawuri-ines n uselɣu akken iwata. S wawal-nniḍen, ad yili wugar n ugerrez n tegnatin ideg xeddmen yineɣmasen izzayriyen sya ɣer sdat”.

  Adaoun Abdelghani 

  
 Namane Nadir, d yiwen gar wudmawen n taggayt n waddal n Kempo muccaεen deg tɣiwant n Mεatqa, i yellan yakan d alɣuɣ n ddunit n waddal n Kempo deg useggas n 2016 deg tmurt n Rumani. Aseggas-agi, iḥella-d kraḍ (3) n cciεat n teẓruft deg tedwilt tis 16 n Talɣuɣa n ddunit n taggayt n waddal n Kempo, i d-yellan deg temdint n Guadalajara deg tmurt n Sepenyul. Tella-d tedwilt-a seg 25 ɣar 27 deg waggur n yebrir 2019, anda tarbaεt n tmurt n Lezzayer, tettekka s 19 n yinaddalen, tḥella-d 50 n cciεat yemgaraden.

 Anaddal-a, iḥella-d kraḍ n cciεat n teẓruft deg taggayin n Semi Kempo, Knock Down d Full Kempo, yerna yewwi yiwet n cciεa n udrenz deg taggayt n Self-Defense 1VS1. Namane Nadir, d yiwen n yilemẓi i yesεan 28 n yiseggasen, yezdeɣ deg taddart n At Zεim, yetabaεen ɣer tɣiwant n Mεatqa. Iḥella-d deg umahil-is anaddal, seg useggas n 2016 , snat (2) n cciεat n wuraɣ, Rebεa (4) n cciεat n teẓruft d Snat (2) n cciεat n udrenz. Yurar unaddal-a deg terbaεt n waddal amaswaḍ «Idurar», yuɣal syin d asleɣmay n waddal n kempo n terbaεt n JSC n Mεatqa, i d-yessekkren aṭas n wulɣuɣen iɣelnawen n tɣiwant n Mεatqa, yecban Namane Menad d Ourahmoune Mouhamed d wiyaḍ-nniḍen.

  Ali Zalouk  

  
 Yella umaru-ameɣnas Allas Di Tlelli, ass n 5 tuber yezrin, ɣef 14 :00, d inebgi n temlilit taseklant i d-tettheyyi tddukkla Azday n Uweqqas deg unammas adelsan Reḥmani Sliman. 

 S uzwel n « Taqbaylit: d acu-ten yiberdan akkin i tezɣint n Lezzayer? », yewwi-d awal ɣef tekliwin tiɣerfanin i d-yettilin yal sem i yettwali beɛdent akken ad asent-nsemmi « tagrawla ». 

 « Ɣur-i nekk d tasmessit meqqren kan, imi ulac deg-s tigejda n umussu asertan neɣ dɣa n tegrawla, am wayen icban udem neɣ takza, taɣessa, arkawalen yettwarun, taferkit n ubrid iccuden, iswan usdiden (…) », i d-yenna. Yerna yenna-d ɣef waya d akken, « d aya merra i yeǧǧan 33 n tikliwin i d-yellan yal ass n sem, d tid ur d-newwi kra d tarennawt i umennuɣ ɣef tugdut n tilawt imi teqqim-d kan di ccnawi s taεrabt ula di tmurt taqbaylit ».

 Ɣur Mass Allas Di Tlelli, « yewwi-d ad d-yili umeslay ɣef timsal tigejdanin icudden ɣer usenfaṛ n tmetti ara yettwasbedden deg umḍiq n udabu, ma yella yeɣli, am wayen yecban taggara n usεuṛṛeb n uɣerbaz d tedbelt, talakt d tlelliyin akken ma llant », i iwala. 

 Gar cwiṭ d waṭas, yebder-d daɣen umsarag taluft n ubrid iwulmen n umennuɣ d wamek ilaq ad d-yelmed yal yiwen seg temsirin Ɛimac Ɛmer, Bennay Wali, Masin Uharun, Agraw n Yimaziɣen, tanekra n Tefsut n 1980, atg. 

 Ugar n waya, yettwawi-d wawal ula ɣef taluft n yisluguten i yettwaddamen da d din, d yinumak yemgaraden i d-ttakken gar Tmurt n Yiqbayliyen d temnaḍin-nniḍen n Lezzayer, d wamek i yessefk si tura ad imuqel yal yiwen ɣef ubrid d tifrat tisertanin ara yeffɣen fell-as. 

 Seld inaw-is, yella-d uskasi akked yimeḥḍar i d-yusan s ṭṭaqa ass-nni.

  M. K. 

  
 Aṭas n wid iḥemmlen tagrest anda tawacult ad d-nejmaɛ tameddit n wass, ad afent ixxamen-nsent ḥman, tewjed tgella. Yeḥma wussu i wakken ad sgunfun seg ɛeggu n wass , ad kecmen deg tirga n yiḍ. Maca, llan wiyaḍ, ttagaden tasemhut-a, acku ur sɛin ara s wayes ara tt-qablen. Ixxamen-nsen, tezdeɣ-deg-sen tasmuḍi d lexsas n wučči. Ɣef wanect-agi, i d-thegga tddukkla Big Heart n Tizi Uzzu yiwen n leqdic deg unnar i lfayda n yimeɣban. Am yal aseggas, tettili di ttiɛad akken ad ɛiwnen yiɛeggalen-is imeɣban ur nesɛi ara sqef anda ara ddurin mgal tagrest. Tebda leqdic tddukkla-agi s wudem unṣib seg useggas n 2013.

 Ihi, tberreḥ-d Big Heart deg usebtar-is n facebook i kra n win yebɣan ad iɛiwen imeɣban-agi, yal wa s wayen iwumi yezmer, ama s iceṭṭiḍen, ama s tduliwin neɣ ɛad s yidrimen. I wid yebɣan ad ɛawnen tiddukkla n Big Heart, zemmren ad asen-ssiwlen ɣer wuṭṭun : 05 58 59 84 49 , neɣ s ttawil n tansa-nsen : <a class="__cf_email__" data-cfemail="72301b155f1a171300065f14131f1b1e0b321a1d061f131b1e5c111d1f" href="/cdn-cgi/l/email-protection">[email protected]</a>. Nesteqsa yiwen seg yiɛegggalen n tddukkla, a-t-an d acu i d-yenna : «Leqdic-agi, ad yili di sin n wussan : ass n 20 akked 21 duǧember i d-iteddun. Ad nexdem igrawen ara iferqen iceṭṭiḍen i d-nejmeɛ i twaculin i wakken ad sɛeddint tagrest di laman».

  Y. S.  

  
 Mbeɛd semmus (5) n wussan n uḥessen d unegzum, seg 20 ar 25 deg yunyu, ass-a ara kfun yinelmaden asɛeddi n ukayad-nsen n taggara n useggas, neɣ n BAC. D akayad agejdan, ara asen-yeldin tawwurt n unekcum ɣer tesdawit, i tezrawin tifellayin. Kra n wussan send akayad, ulamma aṭas i iheggan s tɣuri, almad d ɛawaz n wuḍan, maca aṭas daɣen i iheggan iman-nsen seg tama tapsikulujit. Imi tikwal, yettili waddad n tnefsit n yimazwaren (candidats) n yal akayad, deffir usmurres neɣ uxsar. Ɣef waya dɣa, deg tɣiwant n Ayt Smaɛel, txemmem tddukkla RAJ, tigezmi n Ayt Smaɛel, i uheggi n usarag s uzwel n « Amek ad tesferkeḍ attqelleq akken ad d-tawiḍ akayad n Ubakalurya? ». Ɣas ma ur yemmug ara, ɣer taggara. Ar tura, mi mazal kan ad sɛeddin ass-a, mgaraden rryuy n yinelmaden ɣef wamek i asen-d-usan yisental. Llan wid i d-yennan fell-asen sehlen cwiṭ, abeɛda ma ihegga yiwen akken ilaq si tazwara. Am wakken llan wid i ten-iwalan weɛren, neɣ mačči akken i ten-ttraǧun. Yella-d umtawa tugart tugart ɣef tuɛert n kra n yisentel, i sɛeddan yinelmaden gar ahad d amhad yezrin. Tuget deg-sen, nnan-d belli mačči akken i ilaq ad d-asen imi, ɣef tmuɣli-nsen, win tferneḍ ur yettseɛɛid. « Zemreɣ ad d-iniɣ s umata, amek i yi-d-yusa ukayad n yilindi i ufiɣ win n useggas-a ». I d-tenna yiwet n tmazwart i iɛawden i ukayad-a. Send ad d-ternu: « d acu kan, tikkelt-a heggaɣ-as ugar, rnu ur xliɛeɣ ara aṭas meskud jerrbeɣ-t yakan ». Taggara, ad d-nesmekti d akken ayen yeɛnan tiririt n yigemmaḍ n ukayaḍ-a, ad ilin ass n 22 yulyu i d-iteddun deg wadeg internet n Uxxam aɣelnaw n yikayaden d yimsizwar (ONEC).

  M. K. 

  
 Lemɛinesla d ansay aqdim, ila assaɣ d tfellaḥt. Xeddmen-t medden ass n 24 di yunyu deg uwitay n Yimaziɣen.

 Semɛinsilen medden mi tfukk tmegra akked uxeddim n lexlawi. Imir d tallit n tiwwin n yigumma (lfakya) am tbexsisin d tẓurin… Tanezzayt (ṣṣbaḥ), ad d-kkren, ad siɣen times, ad gren ɣer tmes-nni ticcicin (zbel yekkawen) i wakken ur ttafgen ara yifeṭṭiwjen. Tikwal daɣen ggaren taqeṭṭiḍt n tseṭṭa (tajeḥniḍt) n yikerri n lɛid. Times, saɣayen-tt ddaw yisekla i d-yettakken igumma am tneqlin d tfeṛṛant. ɣef wakken i d-qqaren, abbu-nni (dexxan) deg-s ddwa : yettḥarab ɣef yigumma, ur d-ɣellin ara d aɣiɣa, yernu isuffuɣ-asen ibeɛɛac ma kecmen ɣer daxel-nsen. Ttḍeggiren daɣen medden aɣebbar ɣef yifurkawen. Mi ara tttḍeggiren, qqaren-as :

  Ay aḥnin, ay ajebbar 

  A win ixelqen letmaṛ 

  Ttif aɣebbar ddekkar 

  Lɣella-inu ad tetmeṛ 

  Ayen iketben ur yeṭṭar 

 Di kra n temnaḍin, d timexḍa, deg yinurar d usuki ay saɣayen medden times mi yeɣli yiṭij. Ass n wass-a, times-agi n yinurar d usuki d aktay kan i d-yeggran deg-s. D imɣaren kan i as-id-yecfan. Qqaren belli mi tuɣ tmes-nni, ad zeggren fell-as yigerdan, ad ttreḥḥilen, ad as-qqaren :

  A lemɛinesla kkes leḥfa. 

  Qqaren daɣen : 

  Ass-agi d lemɛinesla 

  Ur aɣ-tettaɣ tawla 

  ɣef tidet ters tlaba 

  Lwil yerwel s aẓekka. 

 Deg wass n Lemɛinesla, yegdel uxeddim ɣef medden. Qqaren ur ilaq ara ad innal umdan imenda (irden…) ma ulac ad ten-yekcem uferṭeṭṭu. Tilawin, ur ilaq ara ad xedment taduṭ ma ulac ad aḍnent zzellum, ad tent-qerḥent lḥekkat-nsent (lemfaṣel). Maca, xas akken yegdel uxeddim, llant tuddar i yettfaṛasen tagnit, imi stufan yimdanen, ttagan ticemliyin (aqqedic n taddart) : ferrsen tiliwa d tmeqbar. Deg wayen iɛnan tagella (učči), ur yelli kra i d-sewwayen medden i lmend n wass n Lemɛinesla. D acu kan wid ilan azemmur d testan (lmal), sefsayen, ass-nni, udi ay jemɛen d tiwurac kra tekka tefsut. Ttaggaden medden ma yefsi wudi-nsen uqbel Lemɛinesla, ad inqedwi uyefki aṛexsas si tmaẓẓagt n tfunast-nsen. Ad teṭṭef temɣart n uxxam tiwurac n wudi, ad tent-tsefsi ɣef tmes ; dɣa seg wass-nni d asawen, yewjed wudi-nni i wučči. Yella melmi, ass-nni kan dɣa n Lemɛinesla i tetten yis-s acewwaḍ. Mi i d-yeḥder ad ččen tiremt-nsen, qqaren-as:

  Ass-a, d Lemɛinesla  

  Acewwaḍ d wudi, yella.  

  Di kra n temnaḍin, seg wakken ttarran azal meqqren i wass n Lemɛinesla, xeddmen-as timecreḍt. 

 Seg «LE RITUEL AGRAIRE» n H. GENEVOIS (s tefransist) Tasuqqilt sɣur R. ƐACUR

  
 Am yal tikkelt, deg wass n tɛacurt, tettheggi-d teseqqamut n taddart Tagemmunt Ukerruc asfugel n tɛacurt. Yettili-d usiher-a deg umekkan iwumi qqaren Iɣil Ɛisi.

 Aṭas n yimdanen i d-irezzun ɣer din i wakken ad d-ẓuren, ɣef wakken i aɣ-d-nnan kra, 40 n sellaḥ i swayes yettwassen umekkan-nni. Ma i wiyiḍ, tirza-nsen, tcudd ugar ɣer tmerrit akked tukksa n lxiq imi d ass n ustaɛfu yettwaxelsen. Akken yebɣu yili lmeqsud neɣ iswi n umdan, timililit deg Yiɣil Ɛisi deg wass n tɛacurt, d ass yemgaraden ɣef wussan-nniḍen : D ass n lferḥ akked unecreḥ ; d ass ideg tettemlili tassa d way turew imi aṭas n yimawlan i d-yettemyagaren gar-asen din ass-nni n tɛacurt. ‘’Yal aseggas, nesfugul taɛacurt akked lmulud dagi ɣur-neɣ. Ttɛedint deg tegnatin lɛali. Deg tegnatin n lferḥ, n temliliyin n yimdanen i d-yettasen seg yal tamnaḍt n tmurt n leqbayel, neɣ ɛad n tmurt n Lezzayer. Aṭas, diɣ, i d-yettuɣalen yal aseggas : Uɣalen d imezgan imi i ten-iɛeǧǧeb lḥal seg wayen iḍerrun dagi. Tella talwit, tella tukksa n lxiq, daymi i ṭṭuqtent twaculin i d-yettruḥun’’. Akka i aɣ-d-yenna Nadour M’hamed i yettmeslayen s yisem n teseqqamut n taddart Tagemmunt Ukerruc. Zyada ɣef zzyara, tella lwaɛda i wid i d-yerzan ɣer din. Yettwahegga-d seksu s uksum i qeccuc, meccuc. Lwaɛda i ssufuɣen d ’’asfel ɣef rebɛin n ssellaḥ n Yiɣil Ɛisi’’, i d-nnan. ‘’Tameɣra-agi, tettili-d d ansay u d tisirit i wakken ad tesdum aktayen-nneɣ, gar-asen tiwizi i yebdan ad neger deg tmetti taqbaylit’’, ikemmel yenna-d yimḍebber n taddart Tagemmunt Ukerruc. Xas ulamma yettili-d umgarad gar zik akked tura deg wayen yeɛnan asfugel n tɛacurt, meɛna azalen i icudden ɣer usiher-a, yeqqim d netta. Aya, ad t-naf deg temsalt-nni n unejmuɛ n yidrimen neɣ n tɣawsiwin-nniḍen iwumi qqaren Agraw. Akka, dɣa, i d-yella ass-nni n tɛacurt deg Yiɣil Ɛisi. Deg tlemmast n yiwet n texxamt, ḍewren-d d agraw ccix n lǧamaɛ akked kra n lɛeqqal n taddart, tessa-d tgertilt ɣef lqaɛa, s ufella-s amendil uɣur srusuyen ayen ttseddiqen yimdanen n yidrimen. Amur ameqqran n yibabaten ttmuddun idrimen i warraw-nsen i wakken d nutni ara ten-iseddqen. Syin, mi ssersen yigerdan ssadaqa-nsen, ad asen-d-ffken yimɣaren-nni tiḥlawatin. Acu kan, ayen yeṭṭfen lhelha-nneɣ deg Yiɣil Ɛisi d akken ulac la taqubbet neɣ aẓekka din. Mi nesteqsa, nnan-d ulac later n sellaḥ-agi dagi. Xeddmen kan asfugel dagi d tajmilt i 40 n sellaḥ n Yiɣil Ɛisi.

  Hocine Moula 

  
 Abellez (bâclage) n umahil n tkebbaniyin d yiwet n temsalt yersan iman-is deg tmetti tazzayrit d tmetti taqbaylit. Aya, yerza amur ameqqran n leqdicat yemgaraden, ama d aḥric n lebni, aḥric n waman, aḥric n tfellaḥt, tikebbaniyin n lgaz d trisiti d lexdami n baylek… Yuɣal ubellez n uxeddim amzun d aṭṭan ur nḥellu lara. Iḥuza tuget n tkebbaniyin i ixeddmen isenfaren n uwanek, ulac aḥric yezgel. Yekka-d waha, deg ustehzi n srabes n wanek deg tamsalt yecban-ta, anda i d-kecment temsal-nniḍen, yecban tijɛal seqdacen yimeḍebbren n tkebbaniyin deg yisenfaren yemgaraden i wakken ad ɣelqen allen-nsen deg yir axeddim xeddment tkebbaniyin. Seld mi tewweḍ tfid s iɣes, d tiseqquma n tuddrin i d-yusan tikelt-agi mgal kra n tkebbaniyin yessemrasen abellez n uxeddim. Dɣa deg tazewara n ddurt iɛeddan, ɣelqen yiɛeggallen n teseqqamut n taddart n At Zɛim taɣiwant n Lemɛatqa i wakken ad beggnen lɣiḍ-nsen mgal abellez n uxeddim n tkebbanit i d-yelhan s uɛawed n iqadusen n waman n tissit n tɣiwant n Mɛatqa. Tessuter teseqqamut ayagi, deg yemḍebbren n Tɣiwant, ugar n useggas tura, i wakken ad rren tilas i yir lxeddma n tkebbanit n waman, imi d ayen ur iqebbel wallaɣ n umdan. Asenfar n uɛawed n yiqadusen n waman n tissit, i d-yeffɣen ugar n kraḍ (03) n yiseggasen-aya, mazal ar ass-a urɛad yessuli lecɣal-is, yezga ustehzi ɣer tkebbanit i d-yelhan s usenfar-agi. Mass T.A, Aselway n teseqqamut n taddart n At zɛim, yerkeb-it lɣiḍ meqqren seg wayen iɣer yewweḍ waddad n uselḥu n yisenfar n uwanek, d usetehzi n yimḍebbren teɛna temsalt deg uselḥu n lecɣal akken iwata lḥal. Deg wawal-is, yuɣal-d ɣef ubellez n uxeddin n tkebbanit i d-yelhan s uɛawed n iqadusen n waman n tisit, anda i d-iwekked ɣef yir axeddim n tkebbanit. Ɛezmen yiɛgallen n teseqqamut ad rren tilas i tkebbanit-agi, u ad yettuɛawed usenfar deg wussan i d-iteddun, i wakken ad yekfu lhem n yisenfaren-agi, syin ad yekfu fad ɣef yimezdaɣ, aladɣa d anebdu ara d-iteddun .

  Itri azeggaɣ azzayri   Tasqamut tadigant n Mɛatqa 

 Akken tuɣ tannumi teseqqamut tadigant n Mɛatqa n Yitri azeggaɣ azzari, s tigawin-ines n lxir, ha-tt-an la d-tethegid, akka tura, aṭas n leqdicat i lfayda n twaculin. Gar leqdicat- ines igejdanen,ad naf asuddes n temhelt n thara tamazdayt, aḍellaɛ n Remḍan i tettefraq yal tikelt ɣef twaculin yenḥafen n tɣiwant n Mɛatqa. Dɣa, i lmend n wagur n Remḍan i d-iteddun, tessuddes-d teseqqamut tadigant n tɣiwant n Mɛatqa yiwet n temhelt n thara tamazdayt i lfayda n twaculin yenḥafen n temḍiqt-agi n leqbayel. Ajared n yimeḍhar, yebda yakan seg umenzu ar 10 deg maggu deg-i nella. Aṭas n twaculin i ijerden arraw-nsent deg tmahelt-agi. Tamhelt n thara-agi, ad tili deg wass n 27 deg Remḍan. D tmlilit s wazal-is anda ara tili tmeɣra meqqren.

  Ali Zalouk 

  
 I lmend n usmekti n temlilit n 20 ɣuct 1956, ihegga-d Uxxam n yidles Ali Zamoum n Tubiret, s tallelt n Umussu asddukklan n tama-a, ahil d amerkanti i d-yellan d tajmilt i Salah Sadaoui. Tebda tejmilt-agi, iḍelli n ssebt 19 ɣuct 2018, deg uɣerbaz Boubi Ali n tɣiwant n Ahnif deg tmeddit n wass. Dɣa ɣef 15h30, tella-d tulya tunṣibt n leqdic-agi, s terbaɛt n yiḍebbalen akked terbaɛt n ccḍeḥ sɣur Itran n Ali Zamoum, i ixeddmen yiwet n zzedwa igerrzen dayen kan. Syin akin, d beddu n temsikniyin yerzan imuhal d tudert n umjahed d ucennay ameqqran Salah Sadaoui. Aṭas n yimagraden n tɣamsa d tdiwenniyen yexdem i d-yettwasneɛten, ɣer tama n tudert-is d yimuhal-is akked tin n tesfifin-is…atg.Tella-d diɣ temsizzelt n usuneɣ i warrac s usentel-agi “Mi ara teddukkel tezlit akked tẓuri”. Ma d iswi n temsizwert-agi, d asebɣes n yinaẓuren n tama-agi i usnulfu d usefti deg tẓuri. Seg 17h00 n tmeddit, yella-d usarag sɣur Mass Abdelkader Bendaamache, aselway n Useqqamu aɣelnaw n tẓuriwin d tsekliwin, i d-yewwin awal ɣef tudert d yimuhal n ucennay-agi. Deffir-s kan, llant-d tnagiyin sɣur ddeqs n yicennayen yellan d imeddukkal n Salah Sadaoui, gar-asen: Kamel Hamadi, Akli Yahyaten. Ma ɣef 19h00 n yiḍ, tella-d tmeɣra n ccna meqqren, ideg i d-cnan ddeqs n yicennayen n Tubiret tizlatin n Salah Sadaoui. I wass-agi n letnayen 20 ɣuct 2018, ad ikemmel wahil deg Uxxam n yidles Ali Zamoum n Tubiret. Yebda wahil ɣef 08h00 s yiwet n temsikent meqqren yerzan tagrawla tazzayrit s umata. Ad yili usersi n tmeqqunt n yijeǧǧigen uqbel ad yezgen wass, ɣef uẓekka n ucennay-agi deg tmeqbert n tɣiwant n Ain Benian. Ad tili diɣ tirza ɣer usalay n umjahed n Riad El Feth i lfayda n yinaẓuren, imjuhad d warraw n ccuhada. Ma i tmeddit-a ɣef 20h00, ad tili tmeɣra n ccna swayes ara tessali tejmilt-agi n ucennay ameɣras Salah Sadaoui. Am wakken daɣen ara fken tlata warrazen i yimuhal-nni n usuneɣ i d-yellan iḍelli deg Ahnif. Yella deg wahil n tejmilt-a, asenɛet n yiwen n usaru ɣef tegrawla tazzayrit. Ɣer taggara, ad d-nesmekti d akken leqdic-agi, yessuddes-it-id Uxxam n yidles n Tubiret, s lemɛawna n Tiddukkla “Imeddukkal n Salah Sadaoui” akked Useqqamu aɣerfan aɣiwan n Ahnif…atg.

  Ghani Amazigh 

  
 Yella yiwen n urgaz, ixeddem ur yesεi deg wul-is tifenyent wala laεgez, acku yeḥsa lγella tettas-d s leεtab. Ihi, isnejmaε-d arraw-is, ihedder-asen, ineṣṣeḥ-iten i wakken ad ẓren belli lxiṛ deg ttidiren yusa-d s leεtab akked ccqa, ur illi i d-ittewwan weḥd-s, yerna afenyan yekreh-it lfaεl-is. Maca tarwa-s, zzhan di lxiṛ, tteklen γef baba-tsen, lqut deg uxxam yewjed, acimi leεtab yal ass? Segmi i ten-iwala baba-tsen, mačči d uḥdiqen, u netta d amγar, yessawel-asen, nejmaεen-d yenna-asen: « A tarwa ». Nnan-as: « Anεam”. 

 
  -Bγiγ ad aken-weṣṣiγ, ma yella mmuteγ, γurwat aql-i ffreγ yiwen ugerruj deg wakal-nneγ win ara t-yafen yawi-t. 
  -A baba mel-aγ-t ad t-id-nawi mi akka telliḍ, bḍu-aneγ-t s lḥeq. 
  -Ala, agerruj ulac win ara t-id-inadin siwa ma mmuteγ. 

  Asmi i yewweḍ wass n umγar, arraw-is uγalen γef leqrar armi yekfa, uγalen s kra n wayen ṛwan, ctaqent. Yenṭeq-d yiwen seg watmaten-nni: « Mačči, yenna-aneγ baba, ad fell-as yaεfu Rebbi, belli yeffer agerruj? Nnan-as: “S tidett”. 
  -Yyaw ad t-nqelleb. Yal yiwen neγ sin ad ṭṭfen iger alamma nufa-t, ad t-nebḍu d atmaten. 
  -Neqbel. 

  -Ddmet-d iqubac d yimegran, gellbet akal, kset aẓru alamma iban-d ugerruj yeffren, imiren yeshel beṭṭu. Ruḥen acḥal d ussan, ttin-d akk igran-nsen, armi win I ten-iwalan, iγil kerrzen s yilfan, ur d-iban wara, la agerruj la tawizet. Yenṭeq yiwen seg-sen: “Ay atma, d acu tennam? Nnan-as” “Naεteb baṭel ». 
  -Tura ay atmaten takerza i iweεren, aql-aγ nexdem-itt, yyaw meqqar ad nezreε irden, d lεib ad aγ-d-walin medden nekrez ur nezriε. Akken i teḍra, zerεen igran-nni, armi i d-ufan iman-nsen la meggren nneεma, jemεen rnan zağwen, yuγal inṭeq-d wuḥdiq gar-asen: “Ay atmaten, ziγ s tidet yella ugerruj. 

<p style="text-align:right">  Yahia Yanes  

  
 Smail At Rabeh, d mmi-s n Larebɛa n At Yiraten , yekecmen di taɣult n ufessel d lexyaḍa. Yessawḍen i wakken ad yessufeɣ taqendurt n leqbayel ɣer waṭas n tmura n umaḍal. Deg tdiwennit-a, yules-d i kra n lesrar-is.

  Aɣmis n Yimaziɣen : Amek i tebdiḍ amecwar-ik di taɣult-a n llebsa ? 

  Ait Rabah Smail :  tella yemma d taxeggadt, dɣa ttwaliɣ akk amek i txeddem, yettaɛjab-iyi-d uxeddim-nni. Mi ara tettxiḍi, ḥemmleɣ ad qqimeɣ yid-s akken ad lemdeɣ kra. Dɣa s tidet aṭas i d-refdaɣ. Asmi lliɣ meẓẓiyeɣ, xedmeɣ asuneɣ d tesreɣta (la sculpture ) ayen akk yeɛnan taẓuri s umata. Asmi sɛiɣ 11 n yiseggasen, yessekcem-iyi baba ɣer Uxxam n yidles n Tizi uzzu akken ad lemdeɣ asuneɣ akked tesreɣta. Imir-n, ḥareɣ akken ad kecmeɣ di taɣult n lexyaḍa. Nekk deg wallaɣ-iw, tefra d wagi i d abrid-iw. Dɣa, bdiɣ ttxiḍiɣ lebsa tazayrit tamaziɣt. Xedmeɣ-d i tikkelt tamezwarut Karaku amazigh , syin Qaftan amaziɣ daɣen.

  Amek i d-tettlal tqendurt deg wallaɣ-ik ? 

 Di tezwara, ad tebdu d tikti , syin ttaɛraḍaɣ akken ad jemɛeɣ kra tnalitin sya w sya. Dɣa, aql-i la ttheggiɣ-d deg ussan-agi, ad xedmeɣ taggayt (collection) n tqendyar n temnadt n Ɛennaba. La ttnadiɣ amek ara as-skecmeɣ tanalitin timaynutin, akken ad as-teɛjeb i tmeṭṭut mi ara tt-tels. Ufiɣ-d tamurt n Leqbayel, tesɛa izumal am widak-nni i nettwali ɣef tiɣawsiwin n talext, dɣa syagi i d-beddunt. Nekk snarnayeɣ-tent, d tagi i d tikti tagejdant. Rniɣ nudaɣ kter, ur bɣiɣ ara ad qqimeɣ kan di temnadt n Leqbayel, maca nudaɣ ayen akk i yeɛnan Imaziɣen, imi iswi-w d taqendurt n yimaziɣen, i wakken ad d-tban deg umaḍal merra, mačči kan dagi ɣur-nneɣ. Amedya, taggayt n useggas-a, ad xedmeɣ taqendurt anda ara tili tnalit n Itergiyen : sxedmeɣ kraḍ n tiɣmiwin, i sexdamen Itergiyen di lbus-nsen amensay.

  Amek tessawḍed ad tessufɣeḍ taqendurt   n leqbayel ɣer tmura ? 

 Gar yiswiyen-iw dɣa wagi : ad suffɣeɣ taqendurt n leqbayel ɣer tmura tibarraniyen akken ad tettwassen, akken ad zuzreɣ idles-nneɣ , imi mi ara walin taqendurt n leqbayel, steqsayen ɣef ugdud-agi, dɣa din ara tettwassen tmurt-nneɣ.

  Ma yella nniɣ-ak-d tameṭṭut taqbaylit… 

 Tameṭṭut taqbaylit d nettat i yesbedden axxam-is, temxallaf mliḥ ɣef tlawin n umaḍal merra s nnif-is d lḥerma-s. Si tama-agi n lexyaḍa, zik ulac tameṭṭut ur nessin ara lexyaḍa, d nettat i d lsas n uxxam. Win yesɛan tameṭṭut taqbaylit, ur yettugad ara, imi yella fell-as lettkal

  D acu-ten yisenfaren n Smaɛil deg wayen yeɛnan taqendurt n Leqbayel ?  

 Aql-i la ttheggiɣ yiwet n tzeqqa n lexyaḍa tamensayt dagi di Larebɛa n At Yiraten, anda ara xedmen kan amensay. 

  Yamani Souhila 

  
 Yessufeɣ-d ussan-a unaẓur Ɛemmur Ɛebdennur aḍebsi d amaynut n ccna i izewwel «Wissen anda », ideg i d-yewwi kra n yisental i nezmer ad d-nini ṭṭuqten, s uɣanib-is netta. Deg tezlit tamezwarut dɣa, amzun yewwi-d ɣef tayri s wudem n lxiq. Am usmekti n tin akken iwumu yenna «lɣiba-m terwi allaɣ». Deg tezlit i d-iḍefren s uzwel n “Ad kem-zzmen” , d ameslay ɣef tayri n yiwen n yizri, amzun ugar n tujjma, deg-s daɣen kra n ccwami. Deg-s, abeɛda, ibedder-d ucennay s waṭas «Ul iḥemmlen». Ayen i d-yusan deg taɣect tis kraḍ, nezmer ad d-nini d tuzzma n yiman ɣef wayen yeḍran, d wayen i izemren ad d-yekk ala seg yimdanen. S useqdec n kra n wallalen i nennum deg tezlatin-is, am ubendir d tjawwaqt, yeqqar Ɛemmur Ɛebdennur deg ufyir wis sin: «Aql-iyi ɣef tɣaltin, umneɣ tikerkas, win iɛeddan yeǧǧa-yi din, beddeɣ am uɛessas…». Seg usmuzget n tezlit tis ukuẓ, s uẓawan i d-yezgan i yimeslayen, iban-d yewwi-d awal unaẓur ɣef waddad n tmetti taqbaylit abeɛda. «Nɣil d lmendad, nezga-d ɣef wayen i d-yeǧǧa bab-is, d lǧehd n uḥeddad, yettruẓun uzzal s yifadden-is», i nezmer ad nsel. Ahat d azɣan n unaẓur ɣef wayen i as-d-yezzin, s tɣara-s netta. Srid deffir-s, tusa-d tezlit ideg i yerra yis-s tajmilt s wazal-is, i win iwumi yenna: «Wiss anda trekkuḍ, wis anda teɣliḍ, asmi akken tettedduḍ, tettcerrigeḍ abriḍ, i yewɛer wakud, ass-a yekkes-aɣ lqid, ttun-k ur tettsuḍ, widak tettawiḍ». Syin akkin, ahat d tajmilt daɣen, neɣ d abdar n temnaḍt n Sidi Ɛic i ara naf deg tezlit tis 6. Deg-s s umata, icekker-d agama-s yelhan d yirgazen ufhimen i d-tessufeɣ. Deg tezlit-nniḍen, send taneggarut, d tiririt n wazal i tmussni, s ubdar n ubrid-nni n uɣerbaz akked usendeh i ulmad d tɣuri deg wakud. Ɣer taggara, d akemmel n usentel-a n tmussni akken-nniḍen, imi yecna ɣef tegzi (lefhama), ideg yeqqar: «Anida ulac lefhama, trewwel lewqama». Neɣ daɣen: «Anda ulac wid ifehmen, tarewla temneɛ bab-is».

  M. K. 

  
 Segmi yebda umussu-agi aɣerfan, i d-yebdan ass n lǧemɛa 22 yebrir 2019, tekcem tmurt deg yiwet n tallit tamxaleft deg umezruy n tmurt n Lezzayer. Mbeɛd mi yenqes s waṭas leqdic adelsan deg tesdawit n Tizi Uzzu, ladɣa deg wayen yerzan isaragen d temliliyin n yimussnawen n yal taɣult. Yedda-d yid-s ubeddel n tmuɣliwin n tikta i d-ilulen d timaynutin, ideg yesɛa asirem ugdud azzayri. Lqid yettwakkes, abrid iregglen dayen yenǧer, ula d asalu yuɣal yessen abrid-is. Uɣalent-d tmeqwa ɣer tregwa, dayen i d-yerran leqdic ussnan d udelsan ɣer tesdawit n Tizi Uzzu. Yal ddurt, s yisaragen-is d temliliyin-is akked yinebgawen i d-yettawin awal ɣef geddac n yisental. Bdu-tt-id seg usarag n mass Said Khelil, i d-yellan ass-nni n lexmis 21 meɣres 2019 deg tesdawit n Mulud Mɛemmeri alamma tleḥqeḍ-d ɣer yisaragen ddurt iɛeddan, anda i d-tella temlilit n tlata n yimussnawen-agi: Hocine Zehouane, Nasreddine Lezzar akked Arezki Lakabi, ass-nni n larebɛa 17 yebrir 2019, anida i d-mmeslayen ɣef tezɣent tamirant ideg tettidir ass-a tmurt n Lezzayer, d acu n tifrat i izemren ad tili sya ɣer sdat. Awal ad t-id-nawi ɣef usarag aneggaru n ddurt iɛeddan, i d-yellan ass-nni n lexmis 18 yebrir 2019, ideg yella Uduktur Said Sadi d inebgi n usarag aneggaru n ddurt yezrin.

 Limmer si 62 i tefra, tili ass-a mačči akka ! 
 Di tazwara n usarag yemmeslay-d ɣef tesfut taberkant yenna-d : “Uqbel ad bduɣ asarag, bɣiɣ ad d-iniɣ sin yimeslayen ɣef wigi i d-ileqmen ameslay di tesdawit-agi anda nella , imi syagi i tebda taluft’’. Yemmeslay-d ɣef wamek i d-tebda tefsut taberkant, d wamek i d as-ugin i Mulud Mɛemmri akken ad yexdem asarag-is. Syin ɣers, yenna-d belli “d tafsut n yiḍelli i d-yewwin tagi n wass-a”, yerna-d deg wawal-is : “Ilaq di teswiɛd am tagi yal yiwen ad yerr di lbal-is belli : “Armi d ass-a i d-tlul tmurt n Lezzayer. 

 Tamsalt yecban tagi, mačči d ayen ara iqabel umdan weḥd-s , mačči d ayen ara yefru ukabar weḥd-s”. Akken daɣen i yexdem amgarad gar umennuɣ n zik akked win n tura, ɣef waya iwekkded belli zik asmi i ttnaɣen, ur yelli ara d amennuɣ n talwit am wass-a ,yerna-d : “Akuffer-nni id aɣ-yeṭṭfen asmi igedlen i Mɛemmri asarag, yettak acbi ɣef ukuffer-agi n wass-a imi i d ak-d-nnan : “Ad nesbedd Lkadr akken ad yeḥkem fell-awen i lebda”. Gar wayen i d yenna : “Limer tebna ddewla n Lezzayer di 62 ɣef wakken i tt-ḥwaǧen yimdanen, ɣef wakken i d-yella umezruy n tmurt, ɣef wakken i nettwali tameddurt-nneɣ, tili ass-a ur nettili ara di tugnit anida ur telli ddewla, ur yelli lḥeqq, ur telli tidet. Si 62, ddwla tebda s ddraɛ, tekfa s ddraɛ”. 

 Ifures tagnit akken ad yini i yilmeẓyen i yellan s tuget deg usarag, d akken tura “ilaq ad nessers lsas n tigduda, ilaq anegzu akken ilaq ayen i iḍerrun akken ad nwali amek ara nkemmel” . Akken daɣen i d-yewwi awal ɣef yimeslayen i d-yeffɣen taggara-agi belli annay amaziɣ yettwagdel deg tmanaɣt yenna-d : “Annay amaziɣ d yiwen n uzamul i yeɛnan yakk Tafriqt n Ugafa , ilaq ad fehmen anect-agi”. Akken daɣen ur yezgil ara ayen i d-yeḍran taggara-agi mgal tulawin imi i d-yewwi awal ɣef utekki n tmeṭṭut deg tnekriwin-agi, yenna-d belli “tajmilt tameqqrant ad as-tuɣal i tmeṭṭut imi tella-d di tikliwin-agi , maca akken twalam yakk d akken llan wid iwumi ur yeɛǧib ara lḥal”. Yemmeslay-d daɣen ɣef yizerfan n tmeṭṭut . “Ay ilmeẓyen aqli-ken tettidiren yiwen n tallit d tamxalleft. Ilaq ad teẓrem ayen ara d-iḍerrun, ur ilaq ara ad aɣ-kellxen. Ilaq iɣeblan, ad rsen tura di tallit-agi n ubeddel , gar-asen : Tugdut, aseɛdel gar urgaz d tmeṭṭut , aqader n ugdud , syin ɣer-s ad ilint tefranin”. Syin, yettunefk wawal i wid yebɣan ad steqqsin Mass Saɛid Saɛdi. 

 Aṭas n yisteqsiyen i d-yellan ladɣa seg yilmeẓyen. D ayen i yessefraḥen, acku d nutni i d azekka n tmurt, d nutni i ilaq ad issinen tasertit akken ad sɛun s wayes ara qablen taswiɛt , maca nexdem tamawt d akken ulac aṭas n tulawin i d yellan deg usarag d timexḍa , d ayen i yesḥissifen, acku tameṭṭut ass-a, yewwi-d fell-as akken ad tessekcem iman-is deg yal taɣult . Iḍelli n lḥed 21 yebrir 2019, yella-d usarag amcarek amezwru n ddurt-agi, ideg i d-yemlal Oussalem Mohand Ouamer, Remdane Achab akked Salah Oudahar. Deg tlata yid-sen mmeslayen-d ɣef yimal n tmaziɣt deg Tegduda tamezwarut n tmurt n Lezzayer, i izemren ad tlal sya d afella. Am wakken daɣen yetturaǧu, ad d-yili usarag i ttraǧun yisdawanen s ccuq, wagi d win ara d-yawi Mass Mustapha Bouchachi. Yetturaǧu ad d-yili ass n larebɛa-agi sdat-nneɣ, ad d-yemmeslay deg-s ɣef usentel “Acu-tent tifratin tisertanin n tezɣent ideg tettidir tmurt n Lezzayer tineggura-a?”.

  Yamani S. / Adaoun A. 

  
  Aḥric 11, taggara 

 Takanaṛt tuḥdiqt, tezger-iten deg sin s nnuba. Teddun yesmektay-iten-id kra d ubrid-nni, ttḥulfun amzun ssnen imeḍqan-nni ideg llan. Dγa ur εeṭṭlen ara, jban kan deg yiwet n tiγilt armi walan axxam n yimawlan-nsen. Serrḥen d tazzla armi d axxam, akken kecmen deg tewwurt, ğellben γef temgerḍt n baba-tsen seg tmendit. Ameγdur n dda Mira bu yisγaren, seg wasmi yemsebḍa yid-sen, ur teffiγ teqreḥ ul-is, ma d tameṭṭut-is Miγisa, ur tt-id-tessaweḍ ara tegnit n yimir-n d tamuddirt, ufan-tt-in warraw-is tettwamḍel. Duduc, tessureg-d iciwi-s γer tγerγert, yal tiγmert tuγal ceṭṭḥent deg-s twiztin, Ḥmiṭuc yessers-d daγen ayen i d-yewwi deg uqelmun-is, yekfa lḥif, temlal tasa d win turew, yegguja laẓ seg uxxam. Ddren ussan n tmeddurt-nsen s umata almi d ass ideg yal yiwen deg-sen yewweḍ sani ara naweḍ akk.

   GM. (Izarismen Mira d Miγisa ddmeγ-ten-id seg “Aweryan n yizarismen imaziγen” n Mass Kamal Uzerrad, acku anamek n yizarismen-agi yettak anzi s ayen gan deg tmacahut yimawlan i tarwa-nsen: – Miγisa d talγa tuntit n Amiγas, Amiγis “Win icelεen, yeskaden”, seg Umyag iγas. – Mira seg Amiru neγ Amirew “tiγin n wawal; awafeq”, seg umyag mirew “aγ awal, mṣalaḥ, msefrak, wafeq”). 

  Seg kabyle.com 

  
 Tizza, d taddart am tuddar n Leqbayel merra ; d isem-is i d anamek-is (asget n tizi) . Taddart-a tezga-d di tɣiwant n Ɛemmal agezdu n bumerdes.

 Akken uɣen tannumi, yal aseggas sfugulen amenzu n yennayer iɣef i d-tella deg lmendad tddukkla « Tafat ». Tasebḥit n ssebt 13 janvier, nerza ɣer-sen akken ad nzer ayen xeddmen i lmend n yixef n useggas. Deg ubrid yettawin ɣer taddart-a, yeččur rrif-is d iblaz ( banderoles) iɣef ttwarunt tenfaliyin yesεan assaɣ akked tegnit-ayi. Syin, nemlal iεeyyalen n tdukkkla «Tafat» i yettmaggaren inebgawen s wudem yumren d uwelleh-nsen ɣer wadeg n tmeskant-ayi. Tessumer-d tddukkla-agi yiwen n wahil d amerkanti i yekkan si tsebḥit armi d tameddit. Gar wayen i d-thegga, ad naf, adal, tinḍi (artisanat), taklut, amezgun akkedd yisaragen, mebla ma nettu seksu (lmesfuf) i yinebgawen i d-yerzan ɣer din. Ayen i d-ijebden lwelha-nneɣ deg waya, d tajmilt i terra tddukkli i sin n yirgazen yewwḍen leεfu n Rebbi ilindi, wiyi d Ɛli n Saεid Buljennet akked Ḥamid n Rebbuḥ Ǧelluli. Irgazen-a, llan ttεawanen aṭas ilemziyen n «Tafat» akken i aɣ-d-yenna uselway-ines Muxtar Buljennet. Nfuṛes tagnit akked uselway-ayi, i wakken ad t-nesteqsi ɣef wayen txeddem tddukkla-nsen, ɣef waya yenna-d : « Zyada ɣef n yineḍruyen i icudden ɣer tmagit tamaziɣt, tqeddec tddukkla Tafat deg unnar n twennaḍt d umahil ametti i deg tettawes tiwaculin ixuṣṣen ». Γer taggara, ad d-nini d akken asfugel n yennayer deg Tizza, ad yeqqim yeẓẓa deg wallaɣ n yal win i d-yerzan ɣer-s, ayuz i yimezdaɣ-is d tddukkla Tafat.

  Mansour Bouljennet 

  
 Ad tili, aseggas-agi, tezrigt tis mrawet d semmuset (15) n lfeṭṭa n Ath Yenni , seg 26 yulyu alamma d ass n 3 ɣuct 2018. Azal n 150 n yiḥeddaden n lefṭṭa i yetturaǧun ad d-seknen i medden, di tmeɣra-agi, ayen heggan ɣef teɣzi n useggas. Tuget n yiḥeddaden n lfeṭṭa ara yilin di usiher-agi, ad ilin n tama n Wat Yanni, maca ad ilin daɣen wid n tamiwin-nnḍen n tmurt n Leqbayel. Tameɣra-agi n lfeṭṭa, d ttiɛad adelsan imi i d-yettili deg-s leqdic anesbaɣur. D armud adamsan daɣen, imi yettak tagnit i yinḍan (artisans) i wakken ad senzen sselɛa-nsen. Ma d iswi-ines, ɣef wakken i d-nnan yimsuddsen, d aseḥbiber d usnerni n yirmad n ufus n tmurt n Leqbayel, d uselmed n yilmeẓyen i wakken ad ṭṭfen deg lḥiraft-agi ur negrent ara. Yetturaǧu daɣen, ad ilin yisaragen yemxalafen ara d-sekren yimussnawen d yimnadiyen deg uḥric-agi n tinḍi. Ad farsen yimsuddsen n tmeɣra-agi tilin n Tuddsa (UNESCO), i wakken ad ssutren deg-sen asekcem n lfeṭṭa n At Yanni ɣer tgemmi tamaḍlant. Annect-agi, dayen i d-yenna, ussan-agi iɛeddan, uselway n tɣiwant n At Yanni, Mass Deghoul Smail. D tagnit daɣen i yinḍan d yimsuddsen n leqdic-agi, i wakken ad ssutren deg wid terza temsalt-a, yecban aɣlif n tmerrit akked yirmad iqburen, akken ad d-lhun s yiɣillifen i d-ttmagaren yiḥeddaden-agi. Ulamma yella lexṣaṣ deg lfeṭṭa akked yisufar imenza i sexdamen yinḍan-agi d leɣla-nsen di ssuq n berra, maca mazal ttkemmilen axeddim. Acu kan annect-agi, ur yeffiɣ ara fell-asen, imi ɣlayet lfeṭṭa ur tettnuzu ara s waṭas. Daya i yeǧǧan kra-nniḍen ad ǧǧen lḥirfa-agi i d-lemden ɣer lejdud-nsen, imi ɣef leḥsab-nsen ur tseččay ara aɣrum di tizi n wass-a, sdat n leɣla n temɛict. Ihi, ilit di ttiɛad gar 26 yulyu alamma d 3 ɣuct 2018.

  Ghani Amazigh 

  
 Azal n 1 510 n yimdanen i yemmuden d wazal n 16 022 i yettwajerḥen deg 11 507 n twaɣiyin n yiberdan, i d-yeḍran seg umsedis (6 wagguren) amezwaru n useggas-agi n 2018, deg wakal n tmurt merra. D uṭṭunen i d-yefka ass-nni n larebɛa 25 yulyu 2018, Wammas Aɣelnaw n Useḥbiber ɣef Tɣelist n Yiberdan (CNPSR), i d-ssuzren ass-nni dɣa Srabes n Yisallen Izzayriyen (APS). Alaḥsab dɣa n uɣbalu-agi, ma nserwes tallit-agi ɣer tinna n useggas iɛeddan, amḍan-agi yenɣes s wazal n -6,89% yisehwa (accidants), d wazal n -10,91 n tmettanin akked -,65% n yimejraḥ. I usmeki, deg useggas n 2017, yewweḍ-d wuṭṭun n laksidat-agi ɣer 25 038, menbeɛd mi d-yenqes s wazal 3 818 ɣef winna n 2016, i yewwḍen ɣer 22 900. Deg useggas yezrin, neqsent tmettanin swazal n -8,84% ɣef tidak n 2016, ula d uṭṭun n yimejraḥ yenqes-d daɣen ɣef 2016 s wazal n 17,54%. Ma nger tamawt, ad naf d anɣes i ttenqasent twuɣa-agi seg useggas ɣer wayeḍ, d ayen isefraḥen imi mačči d rnu irennunt. Awi yufan, sya ɣer sdat, ad rnunt ad neɣsent mliḥ twaɣiyin-agi, i yettawin d lluluf n terwiḥin i itett wakal, d yimelyan n yimejraḥ, n yimeεḍar, n yigujilen…atg.

  Gh. A 

  
 Deg uḥric n tsuqqilt, yettnernin seg wass ɣer wayeḍ, tikkelt si taɛrabt tikkelt-nniḍen seg tefransist ɣer tmaziɣt. Dɣa deg wuusan-agi kan ineggura, i d-tella tsuqqilt n wungal « Pluies d’Or » n umaru-amsuɣel Mohamed Sari, ɣer tutlayt n tmaziɣt s uzwel « Igefran n wureɣ ». D mass Habib Allah Mansouri, amaswaḍ n tmaziɣt i yessuqlen adlis-agi, i yewwin arraz aseklan « Escale littéraire d’Alger » di 2016. Yessuffeɣ-it-id Mohamed Sari deg useggas n 2016 ɣer tezrigin Chihab, ma d tasuqqilt-is ɣer tmaziɣt teffeɣ-d s wafud d-iger Usqamu unnig n timmuzɣa (HCA) akk d tezrigin Chihab. « Igefran n wureɣ » neɣ s uzwel-is anaṣli « Pluies d’or », yettbeggin-d tiwtilin (ssebat) n tmuḥeqranit i d-tettidir tmetti tazzayrit deg yiseggasen-agi ineggura. Annect-agi, yella-d s tedyanin d teḥkayin yemxallafen si tallit ɣer tayeḍ, i d-yeglan s tegrawliwin daxel n tmetti. D « El Mahdi » i d awadem agejdan n wungal-agi, i yellan d ccix n lǧameɛ (limam) deg yiseggasen-nni n 1980, aṭas daɣen n teḥkayin ara naf daxel-s, yecban tin n « Cheikh M’barek » baba-s n «El Mahdi », tin Djilali Boulahbal…atg. Ɣer taggara, ad nesmekti belli, Mohamed Sari ilul deg useggas n 1958 di Cherchell, d aselmad (professeur) deg tesdawit n Lezzayer Tamaneɣt. D amaru-aneggal s snat n tutlayin (taɛrabt akked tefransist), d amsuɣel daɣen. Yura aṭas n wungalen gar-asen : « La tumeur » , « La carte magique » akked « La pluie » ɣer tama n yidlisen n tezɣent taseklant. Yettuneḥsab d yiwen tgejda timeqqranin n tsekla tazzayrit, yecban imura d yineggalen-agi : Assia Djebar, Yasmina Khadra, Mohamed Dib, Malika Mokaddem…atg.

  A. A. 

  
 Yella, acer-a iɛeddan, uselway n tɣiwant n Ayt Smaɛel, Mass Sadeq Rebbaɛi, d inebgi n yiwet n tedwilt deg umaṭṭaf n Sumam ideg I d-yella wawal ɣef yiɣilifen d unegmu n tɣiwant deg wakud amiran. Deg teɣzi n qrib asrag, aṭas i tlufa iɣef i d-yemmeslay uselway amaynut n tɣiwant armi ahat banent-d ugar tugniwin i yimezdaɣ n Ayt Smaɛel i yettmesteqsayen ɣef waddad n taddart-nsen d wanda kkan lecɣal n tneflit (développement). Deg wawal-is ɣef usentel n waman, i yellan d aɣbel ageɛmir n yiɣermanen n temnaḍt-a, yenna-d Mass lmir d akken ur yettɛeṭṭil yiṭṭij ad d-yali meskud asenfar n usiweḍ n waman seg Lɛenser Azegza, teṭṭef-it yakan yiwet n tkebbanit. Tafada n keffu n lecɣal, yezmer lḥal ad truḥ kan armi d sin n yiseggasen. Ma d ayen yerzan afud (énergie), iwekked-d uselway d akken ixus aṭas deg tɣiwant n Ayt Smaɛel seg waṭas-aya tura. Ihi ama d trisiti neɣ d lgaz, yezga uɣbel-nsen yettcewwil mačči ala agdud, wanag ula d ufrinen n tɣiwant. D acu, yenna-d Sadeq Rebbaɛi a-t-an teddunt tlufa kra kra ɣer ferru, ladɣa imi aẓeṭṭa n ubdaw n lgaz yemmug seg-s 40% deg Ayt Smaɛel. Yetturaǧu tura ad kemmlent aqeddic tkebbunay i t-yeṭṭfen, imi llant ḥebsent ddeqs n teswiɛt taggara-a. Deg umecwar n tedwilt, llan-d yisiwlen n kra n yimezdaɣ i d-ibedren abeɛda lexsas n uqeddic izerben deg tzeqqa n udawi n Tizwal akked uɛeṭṭel deg usiweḍ n lgaz. Dɣa ɣef uqeddic izerben i ssutren yimezdaɣ s tussda, tallit-a taneggarut, yenna-d Mass aselway: “nutni xedmen ayen yellan fell-asen, uzzlen war aḥbas ɣer tamiwin i teɛna srid taluft-a n usbedd n uqeddic izerben”. Yerna-d dɣa, meskud yettwaṛgem-asen aṭas n tikkal, yettraǧu deg ad tɛeddi Tenmehla n tezmert tazayezt seg umeslay ɣer tigawt s usiweḍ n wayen akk I ilaqen d iqeddacen, gar yimsujjiyen d yifiremliyen, akken ad yili daɣen uqeddic izerben deg temnaḍt-a tamsedrart.

  M.K 

  
 Werɛad i d-yekcim unebdu s wudem unsib, yebda yettidir ubrid aɣelnaw wis 9 amxudneq n tkeryas i yesmeḥḥinen inehharen. D ijurriḍen d iɣezfanen n tkeryas d yikamyunen, wa yemmenṭaḍ ɣer wa, teɣzi n waṭas n tmitratin. D ayen i yesɛeṭṭilen tikli, yettaker akud. Liḥala-a, tbeddu-d abeɛda seg umaggar n yiberdan n Bgayet, seg umkan iwumi ssawalen « Katcman ». Meskud ur yekfi ɛad usenfar n usewseɛ n yiberdan-nni, tewɛer ayendin tikli dinna mettwal akuden ideg leḥḥun medden s waṭas. Ladɣa am tnezzayt d meqrub tameddit. Ulamma seg tama n ubrid-a, iteddu wugur srid akken ad yefru. Ɣef wakken i d-wwin kra n yisallen unsiben, ad yamed usenfar n usewseɛ d ureqqeɛ n umaggar n yiberdan n Bgayet, deg wayyur-a n yunyu neɣ n yulyu. « Ɛni d tixennaq i nettidir dinna seg waṭas-aya tura. Ilaq ad serrḥen i yiberdan-nniḍen, akken ad yefru uɣbel-a n yinehharen. Nessaram ur yettɛeṭṭil ara ugar ». D awal n yiwen n unehhar d ilemẓi. Si tama-nniḍen, mačči ala deg unekcum n waɣir n Bgayet i tḥerres cwiṭ tikli. Ɣas ur tebdi tsemhuyt n umerreḥ, maca mxudenqen ḥawla n yiberdan, deg kra n teswiɛin n wass. Ma nebder-d yiwen n umedya, akka ara naf, dɣa, teḥres ayendin, taggara n tmeddit, seg Suq Letnin armi d Lberj n Mira, mi ara uɣalen yimdanen d yixeddamen s ixxamen-nsen. Ulamma ahat mačči s waṭas i yettili uḥras-a, maca iteddu ad yemɣur ugar deg ussan-a i d-iteddun n unebdu. « Ttwaliɣ, yerna akk i waya uɛeṭṭel n lecɣal deg yisenfaren i d-yellan iseggasen-a ineggura di Bgayet. Ttmeslayeɣ tugart ɣef usenfar n usewseɛ n ubrid n Ɛecba n Xerraṭa, akked win n umaggar n yiberdan deg Bgayet. Lemmer ur d-yelli wannect-nni d aɛeṭṭel, ur tettiɣzif lmeḥna-nneɣ armi d tura ». D tamuɣli n yiwen n unehhar-nniḍen seg usamar n Bgayet.

  M. K. 

  
 Yekker zzhir deg usuddes n leqdicat idelsanen sɣur umussu addukklan n lwilaya n Tubiret. Dɣa, i lmend n usmekti n umulli wis 39 n tefsut n yimaziɣen (20 yebrir 1980) akked umulli wis 18 n tefsut taberkant (20 yebrir 2001), yettwahegga-d wahil d anesbaɣur ɣef teɣzi n ddurt deg taɣiwant n At Leqsar i yetabaɛen ɣer lwilaya n Tubiret. 

 Ad yebdu usiher-agi seg 23 yebrir 2019, deg tzeqqa n ODEJ n Tubiret, yetturaǧu ad yekfu wahil-agi ass n 27 yebrir 2019. Ad d-ilin deg-s sin-agi n yirmad igejdanen: Rreḥba n udlis, deg tezrigt-is tamezwarut akked tfaska taɣelnawt n tmedyazt tamaziɣt, deg tezrigt-is tis ukkuẓet.

 Tafaska taɣelnawt n tmedyazt tamaziɣt 
 D ttiɛad i ttraǧun ddeqes n yimedyazen d tmedyazin wat yiles amaziɣ, yetturaǧu ad ttekkin ddeqs n yiḥeddaden n wawal d wid yettewzanen awal deg usefru, deg tazrigt-agi tis ukkuẓet n tfaska taɣelnawt n tmedyazt tamaziɣt, ara d-yilin aseggas-agi seg n lexmis 25 alamma d ass n ssebt 27 yebrir 2019, deg tzeqqa n ODEJ n lwilaya n Tubiret. 

 Imedyazen d tmedyazin i yebɣan ad ttekkin deg temsizzelt-agi, ilaq fell-asen ad aznen yiwen n usefru, yettwarun s tlatinit s ttawil n uselkim. Am wakken daɣen ilaq ɣef yal yiwen neɣ yiwet, ad iceggeɛ daɣen tukkist n warrat n tlalit d yissalen yerzan tudert-nsen (isem, aɣara, tansa, uṭṭun n usiwel). 

 Ad yili uceggeɛ n yisefra ɣer tansa-agi taliktrunit: <a class="__cf_email__" data-cfemail="ec988d8a8d9f878db380899d9f8d9eac958d848383c28f8381" href="/cdn-cgi/l/email-protection">[email protected]</a> Ma i wugar n yisallen, siwlet ɣer wuṭṭunen-agi: 0779.05.77.85 neɣ 0770.43.87.95. Imedyazen ara yettekkin deg tezrigt-agi tamaynut, yetturaǧu ad rzun seg waṭas n lwilayat n tmur n Lezzayer timazɣawalin, yecban: Tizi Uzzu, Bgayet, Tipaza, Bumerdas, Tubiret, Xnecla…atg. 

 Tazrigt tis snat n rreḥba n udlis 
 Am wakken daɣen i yetturaǧu, ad tili tezrigt tis snat n rreḥba n udlis n Leqsar, ara d-yilin ɣef teɣzi n ddurt. Ad tebdu ass n ttlata 23 yebrir 2019, ad tekfu ass n ssebt 27 deg waggur n yebrir i d-iteddun. D ttiɛad adelsan ameqqren, ideg yetturaǧun ad kkin waṭas n yimura imaziɣen, ara yessenzen idlisen-nsen s ubuddu. 

 Ad ilin yimedyazen ara d-yawin ammuden-nsen n tmedyazt d yineggalen ara d-yeglun s wungalen-nsen. Am wakken daɣen ara d-ilin yimura n tewsatin-nniḍen deg ttiɛad.Yetturaǧu diɣ ad d-ilint temsikniyin n yidlisen neɣ timsikniyin n usenzi sɣur ddeqs n tizrigin, ara d-yerzun si yal tama tamaziɣt. 

 Am wakken daɣen i yetturaǧu ad yili wahil n yisaragen ɣef yisental yemgaraden. Ɣer taggara, ad d-nesmekti, belli leqdicat-agi idelsanen, ad ilin tikkelt-agi d tajmilt i 7 imeɣrasen n tmaziɣt, yecban; Mulud Mɛemmri, Matub Lwennas, Muḥend Arab Bessaɛud, Sliman Ɛazem…atg. Ma d tiddukkliwin tidelsanin i d-iheggan leqdic-agi, ad naf Tiddukkla tadelsant Amaziɣ, s tallelt n tiddukkliwin-agi: Tafat, Talwit, Tadukli akked tiddukkla Leḥsan.

<p style="text-align:right">  Ghani Amazigh 

  
 Tewwi-d tlemmast-a n ḥertadem kra n ubeddel di lɛada n yal ass n yimezdaɣ. Ssebba n waya d tirza ɣer lexlawi d yiɛerquben i ufras n tzemrin d ubraz n yimeḍqan. Aṭas n twaculin i igan ihi tirziwin tinsayanin n usefqed ɣer yiɛerquben-nsent akken deg-s, ad walin amek iga uzemmur d wacḥal turew tzemmurt, deg-s ad fersen tizemrin d tallunin seg yinijjel d wayen akk i izemren ad yili d asergel i tleqqaḍt igerrzen seg yakk tamiwin. “ Nesɛa tirziwin-a d tannumi seg zzman aqbur. Yal mi ara yebdu itewwa uzemmur, bab n uɛerqub ad iẓur ayla-s, ad imuqel acu ara yefres. 

 Maca tura ur rezzun ara dima am nekni zik. Tasuta n tura, tettmektay-d kan tizemrin di lawan n uzemmur », i d-tenna yiwet n temɣart. Seg tama n tarewt, ɣef wakken i d-nnan wat tzemrin, ur yeɛdil waddad seg temnaḍt ɣer tayeḍ. Deg tɣiwant n Ayt Smaɛel, llant temnaḍin ideg yurew uzemmur, abeɛda deg tzemrin i d-yezgan rrif n ubrid, am wakken llant tiyaḍ ala kra n yiɛeqqayen i tzemreḍ ad twaliḍ deg yifurak.Ɣur kra n yiɣermanen n Ayt Smaɛel, icudd waya ɣer yibeddi d tzemmurt akked usgunfu-ines, imi tazemmurt tikwal am tmeṭṭut, tebɣa ad tesgunfu seg tarwa ɣer tayeḍ. 

 Maca ɣur yimdanen-nniḍen, tamentilt n waya d tadyant i iḍerrun i twennaḍt s uddebdeb akuluji akk i d-yellan. «Akken ad tarew tzemmurt s ṭṭaqa, ilaq ad tili di tdawsa igerrzen. Akken ad tili di tdawsa igerrzen, ilaq ad taf iman-is deg ugama i tessen, ad tsew aman n ugeffur di lawan, ad tt-yezwi waḍu, atg. Maca nesḥassef imi mačči d ayen i nettwali di tallit-a tamirant », d awal n yiwen n urgaz seg Ayt Smaɛel.

  M. K. 

  
  Aḥric 1u 

 Amacahu, Zik-nni, tella yiwet n tmeṭṭut tesεa snat n teqcicin. Yiwet deg-sent d tarbibt-is. Yal ass ttruḥunt γer tala ttagment-d. Yelli-s tettak-as tazeεluqt, ma yella d tarbibt-is tettak-as aγerbal. Yal ma teččar aγerbal d aman, ttenγalen-d. Almi d yiwen n wass, tefqe&amp;epsilon,; tḍegger aγerbal-nni. Tuggad ad as-tini yemma-s anida yella uγerbal. Dγa, tettbeε abrid yeṭṭef uɣerbal-nni. Tetteddu tetteddu armi i d-tufa yiwen n umeksa, 

 testeqsa-t.

 Tarbibt : Ay ameksa, ur teẓriḍ ara anida i iεedda uγerbal ? 

 Ameksa : Err-iyi-d qbel lmal-iw, ad am-d-iniγ anid iεedda.

 Tarbibt truḥ terra-as-ten-d.

 Ameksa : ihi, iεedda γer uxxam n tteryel, maca ad akem-weṣṣi&amp;gamma,; ma yella tenna-am-d : « ad am-ssukkeγ seg tewwurt neγ s tzuliγt ? », ini-as « s tzuliγt ». Ma yella tenna-am-d : « ad akem-d-ssuγ leḥrir neγ tazeggart ? », ini-as : « tazeggart». Ma yella tenna-am-d : « ad akem-d-ččareγ aγerbal-im d tiwiztin neγ d tiγredmiwin », ini-as : « d tiγredmiwin ».

 Imi tewweḍ γer uxxam n tteryel, testeqsa-tt-id.

 Tteryel : ad akem-ssukkeγ s tewwurt neγ s tzuliγt?

 Tarbibt : S tzuliγt.

 Tteryel tessukk tarbibt-nni s tewwurt.

 Tteryel : ad am-d-ssuγ leḥrir neγ tazeggart ?

 Tarbibt : S tzeggart.

 Tteryel tessa-as-d leḥrir, dγa ṭṭsent.

 Azekkuya tifawt (taṣebḥit) :

 Tteryel : ad am-d-ččareγ aγerbal-im d tiwiztin neγ tiγredmiwin?

 Tarbibt : D tiγredmiwin.

 Tteryel teččur-as-d aγerbal-is d tiwiztin.

 Imi tewweḍ tarbibt γer uxxam, teḥka-asen-d amek i d-tewwi annect-nni n twiztin. Tameṭṭut d yelli-s usment…

  yettkemmil 

  Seg tgemmi n teqbaylit 

  
 Ad d-yssuddes Wammas aɣelnaw n tasensegmant (pédagogique) d tesnilest i uselmed n tamziɣt (CNPLET), iɣef yella Mass Dourari ɣef uqerruy-is, s tallelt n tesdawit n Paris 8 akked tin n Cergy-pontoise, timlilit tagraɣlant ɣef uselmed n tutlayt n tmaziɣt di tmurt n Lezzayer. Ad d-yili wannect-agi, ussan n 28 akked 29 unbir i d-iteddun, di tmurt n Lezzayer. Ad yezzi wawal deg temlilit-agi, ara yekken ɣef teɣzi n sin wussan, ɣef usentel i fernen yimsuddsen-agi i temlilit-a, ad-yili akka: “Deg ubrid n tussnalmudt n tutlayin tiyemmatin: d acu-tent temmerwiyin ɣef uselmed n tmaziɣt d usnerni-ines”. D timlilit ara d-yesddukklen imussnawen-imuzzag, iselmaden, imnadiyen deg tmussniwin n tutlayin, ara d-yerzun seg tesdawiyin n tmurt n Lezzayer akked tesdawiyin n tmura tiberraniyin. Ad d-tawi temlilit-agi ɣef waṭas n temsal, yecban aselmed n tmaziɣt i yimdanen iɛerbawalen s tussnalmud tamazzagt, tiwsatin n tussnalmudin swayes yezmer yiwen ad iselmed tamaziɣt, tarrayin yemgaraden swayes tettwaselmed d tid swayes tezmer ad tettwaselmed sya ɣer sdat. Am wakken daɣen, ara ttunefkent tnagiyin d termitin n yiselmaden n tmaziɣt…atg.

  G. A. 

  
 D ayyuren tura, segmi kkren yimezdaɣ n tɣiwant n Ayt Smaɛel i tleqqaḍt n uzemmur, i d-yettuɣalen seg useggas ɣer wayeḍ.

 Ɣas ma yal lawan n tleqqaḍt-a, yemgarad ɣef gma-s deg wayen i d-ttakkent ṭṭjur n uzemmur; tikwal ttarwent s waṭas, tikwal d anemgal, wanag winna ur yelli d ugur ameqqran ɣur-sen skud ẓran d drus axir n wulac. Ladɣa imi seg zik, ɣas ad ixas uzemmur, yettili ddeqs n zzit. Ttafen lbaraka deg uzemmur-nni i sɛan d wayen i asen-d-yefka. Acu kan, aseggas-a, ur yelli am wid iɛeddan seg tama n lɣella n zzit-nni i ineqsen maḍi ma nmuqel i yilindi d yiḍelli yezrin. Aya, dɣa, rran-as lwelha kra n yimezwura i d-iberrin mi ara ččaren kan snat neɣ tlata n teckarin, d mi ara ldint lmeɛesrat, imi asen-ikeffu zzit send ad d-telḥeq tleqqaḍt tayeḍ. Wehmen yineggura-a imi werǧin ḥeḍren i teswiɛt am ta, anda tacekkart n 25 n yikiluyen, i niqal teggar-d seg 5 alami d 7 n tlitratin n zzit, tuɣal tettak-d ala 3 neɣ 3 d uzgen. Ma tger-d ugar, ad tt-tessaweḍ i rebɛa n tlitratin. « Aseggas-a, ɛetbeɣ aṭas deg ujmaɛ n uzemmur-iw, meɛna ur friḥeɣ mi t-id-briɣ. Iger-iyi-d drus maḍi n zzit! ». I d-yenna yiwen n umezdaɣ s usḥissef. Ma nuɣal-d i tmentilt n unqas n zzit, ad d-nini d taɣarit n yiɛeqqayen n uzemmur i yellan deffir. Ternuḍ-as ahat terqeq-nsen i yettaǧǧan aɣwaw ad yeṭṭef azgen seg-sen. Maca, skud anagar kra n yimezdaɣ i d-yegren ar tura drus n zzit, ma d wid-nniḍen gren-d akken nnumen, llan wid yeccukten d imḍebbren neɣ d ixeddamen n lmeɛesrat i yettakren zzit-nni i wid yewwin azemmur-nsen ad t-id-brin ɣur-sen. Daymi kukran wid i mazal ur d-brin ara, ad asen-teḍru am yimezwura; ad d-gren drus n zzit.

  Kaissa Khalifi 

  
 Zrin 15 n yiseggasen segmi iɣab yiwen seg wudmawen i irefden taqbaylit s umezgun, yiwet gar tgejda i d-yeslulen amezgun s teqbaylit, yiwen gar yimsuqlen i d-yerran ar teqbaylit s umsasa iḍrisen igraɣlanen n yimyura mucaɛen di tmura n umaḍal. Ass-nni n, 7 duǧember iɛeddan, i d-yezzi useggas wis 15 segmi yemmut Muḥend Uyeḥya. Ɣas akken isem-agi aṭas n leqbayel i t-irefden, maca ayen yesnuɣnuyen imi ur d-yelli ara usmekti-ines neɣ tiririt n tejmilt i urgaz-a anagar yiwet n tddukkla tamecṭuḥt di tmurt n Fransa i t-id-yesmektan. 

 Wissen ahat imi tenguga temnaḍt n leqbayel seg tefranin i d-yellan d wayen i d-iḍefren n tigawin s umdal n wasunen d tɣiwanin d truẓi n tbewwaḍin akken ad d-tbeggen iman-is temgarad ɣef temnaḍin-nniḍen n tmurt n Lezzayer deg ufiqi asertan. Ahat ɣef waya i yenqes leqdic adelsan d tatut n kra n wudmawen i aɣ-yeǧǧan i d-yeǧǧan igerrujen i yidles amaziɣ, seg wid yecban Muḥya. Abdellah Mohya, yettwassnen s yisem n Muḥend Uyeḥya neɣ Muḥya, ilul ass n umnzu n unbir 1950 deg temnaḍt n Yiɛeẓẓugen. D udem n umezgun, d anallas, d bab n teqbaylit, d amedyaz, ɣas akken ur yettwassen ara aṭas sɣur aɣref azzayri neɣ agraɣlan. 

 Yessekles ifarisen-is s tarrayt taqburt ɣef wallalen n tmesliwt K7, dɣa azal n 15 deg-sent i d-yessuffeɣ di tmurt n leqbayel d tmurt n Fransa taggara n yiseggasen n 1970 d tazwara n 1980 akken kan tendeh tefsut n yimaziɣen. Muḥya, imi d win yumnen s wayen i ixeddem, yugi ad nzent tkassiḍin-is s yidrimen acku, ɛlaḥsab-is, idles ur yettnuzu ara (iswi-ines deg waya, ad d-yejbed iqbayliyen ɣer yidles-nsen, akken ara d-yeffeɣ seg wanu n tatut). Yella Muḥya gar yimenza i d-yeslulen amezgun s tenfalit taqbaylit, yefka acḥal n yiseggasen deg tudert-is i usuɣel d umsasa n yisefra, tizlatin d yiḍrisen n umezgun igraɣlanen s rruḥ n teqbaylit yeččuren d inumak lqayen d taḍsa s unecreḥ ilan azal i d-yettales s tarrayt tafelsafit yettwellihen ɣer uṛebbi, tadukkli, tagmat, d tlelli n yigduden. 

 Aṭas n yisefra-s yettwacnan sɣur inaẓuren iqbayliyen yettwassnen s tezlit tamḥaddit am Ferḥat d terbaɛt Ideflawen, ladɣa tizlit-nni “Berzidan”. Aṭas n tsutwin i d-yessaki Muḥya s yiḍrisen-is i useḥbiber ɣef tumast tamaziɣt. Isem-is d leqdicat-is ad qqimen d iɣbula i tmussni n yidles amaziɣ deg wakud amiran, ladɣa ma neẓra aṭas n tezrawin i d-yettilin ɣef wayen yexdem deg yigezduyen n tmaziɣt d tefransist deg tesdawiyin. Akken daɣen i llan kra n yiḍrisen-is deg yidlisfusen n tmaziɣt. Yemmut ass n, 7 duǧember 2004, seld aṭas n wakud d netta d amennuɣ d waṭṭan, deg temdint n Paris. 

 Gar wayen i d-yeǧǧa  
 Ad naf ifarisen i iga Muḥya bḍan ɣef tlata yiḥricen d taɣulin yemgaraden. Tamezwarut, ad naf ayen i d-yesnulfa netta s timmad-is, gar yisefra, tullisin d yiḍrisen iseklanen. Tis snat, leqdic n tsekla taɣerfant i d-yegmer sya u sya (seg umaḍal), syin isemmed-it s talɣa-ines. Tis kraḍet, ad naf ayen i iga seg tsuqqilin d umsasa n tgemmi taseklant n tmura n L’europe d tiyaḍ, iwumi imud rruḥ n teqbaylit, d wayen yellan di tmetti-ines, deg tneggarut-a ibeddel ula d ismawen (Lalla Mjilat, Ameḥmuḥ, Sifuni, Buzitwar, Piluca, Dduktur Wakli, Pernanti …).

 Ifarisen-agi gar wayen iwumi yexdem amsasa ɣer teqbaylit.
  -Am win yettrajun Rebbi (En attendant Godot) n Samuel Beckett.
  -Aneggaru ad d-yerr tawwurt (La Décision) ; Llem-ik, ddu d uḍar-ik (L’exception et la régle) n Bertolt Brecht. 
  -Tacbaylit (La jarre) n Luigi Pirandello.
  -Si Leḥlu (Le médecin malgré lui) ; Si Pertuf (Tartuffe) n Molière. 
  -Muḥend Uceɛban (Le Ressuscité) n Ucinwa Lu Xun. 
  -Si Nistri (La Farce de Maître Pathelin) n Pauvre Martin. 
  -Sin-nni (Les Emigrés) n Slawomir Mrozek, n tmurt n Pologne.
  -Muḥ n Muḥ ; n Georges Brassens.

  Khaled Achoui 

  
  Isufar 

 – 275 g n lfarina

 – 100 ml n waman

 – 75 ml n uyefki

 – 10 cl n zzit

 – 1 n tcelwiḍt n yiɣes n lkuca

 – 1 n tɣenjawt n lmakla 

 n ssker n uwren

 – 2 n lkumcat n yiɛeqqayen n uzumbil

 – 1 n tɣenjawt n lqahwa n lmelḥ

  Aheggi 

 Qlut-d iɛeqqayen-nni n uzumbil daxel n tmeqqlit mebla zzit neɣ udi. Sxelḍet daxel n lḥila aman, ayefki, zzit, ssker, iɣes n lkuca akked yiɛeqqayen n uzumbil, tanfem-as ad yali azal n 1h30’. Suzret-as i urekti-nni lfarina, tmesslem-d 6 n takurin, tanfem-asent diɣ ad alint azal n 30’. Seḥmut lkuca 200, terrem aɣrum ad wwent azal n 25’. Sufffet-t-id, tanfem-as ad yismiḍ. S tezmert-nwen.

  Daya 

  
 Yiwen yiwen i ttensaren wid i d-yebnan tutlayt n tmaziɣt, i tt-id-yessawḍen s anda akka tella. S yinadiyen akked tira i swayes i d-neǧren abrid. Akken i yenna Dda Lmulud ‘’Ma yemmut umɣar neɣ tamɣart seg tmurt n Leqbayel, amzun d tamkerḍit s lekmal-is i iruḥen’’. Tikkelt-a, ɣas mačči d tamurt n Leqbayel i tt-id-yeǧǧan, maca din i tedder, i teqdec, i tessen uffiren n tmetti taqbaylit. Tigi, d snat n trumyin, xedment d tifremliyin deg sbiṭar n Micli acḥal n yiseggasen. D ayen i tt-yeǧǧan nettat d tmidawt-is tekcem-itent leḥmala n teqbaylit, dɣa cemmrent i yiɣallen akken ad gent adlis meqqren i uselmed n tmaziɣt s tarrayin ifazen d tugniwin icebḥen, s ubrid n tusnalmudt, d win iwumi semmant TIZI WWUCCEN. Tigi d Madeleine Allaine akked Lucienne Brousse, taneggarut-a, temmut ass n umhad yezrin ɣef usemmud n 88 n yiseggasen di tmaneɣt n Fransa, Paris. Tella d tamḥaddit n ugerruj adelsan n teqbaylit. Ad yeqqim yisem-is deg umezruy ɣer tama n wid akk i d-yernan abaɣur i tutlayt n tmaziɣt. Ad testeɛfu di talwit.

  Khaled. A 

  
 Tella-d ssmana-ya tfaska umi qqaren ussan n tewlaft deg Wehran neɣ « Les journées de la photo d’Oran » seg wass n sem 1 furar ar acer 3 deg-s. D tazrigt i d-yuɣalen i tikkelt tis sebɛa deg temdint n Wehran.

  Tettwahegga-d aseggas-a sɣur tarbaɛt ISOCLUB (tarbaɛt n tewlaft n tiddukkla Les Nomades Algériens) s tallelt n Usudu Arumi deg Wehran (IFO-CCF). D tafaska tagraɣlant, imi i d-tessemliliy yal aseggas ugar n 400 n yiwellafen i d-yettasen seg yal tama n Lezzayer akked lberrani.

  Aseggas-a, yella-d wahil meqqren, gar yisaragen d temsikniyen yemgaraden d temliliyin n lxedma (les ateliers). Ma d idgan ideg i d-tella tfaska-a, ad naf Asudu Arumi di Wehran, Asalay Ẓabana d tdukkla Les Nomades, seg 10h n ṣṣbeḥ almi d 18h n tmeddit. Aṭas seg wid iruḥen walan s lqerbb, imi tiwwura ldint akk i yimdanen. Tetturaju daɣen temsizelt n tewlaft i ikecmen dima deg tfaska-a, maca d tin ara d-yilin deg wussan n 24 ar 27 seg furar.

 Aṭas n temsikniyin d yisaragen i d-yellan 
 Iwakken ad iwenneɛ wahil-a adelsan, ad d-sfaydin u ad d-awin ugar n yisallen wid iḥemmlen awellef d tugna. Llan-d waṭas n yisaragen d temsikniyin ilmend n waya, ɣef teɣzi n kraḍ n wussan-a. Ma nebder-d kan timsikent i d-sneɛten yilmeẓyen n terbaɛt “Mammouth photographie Club, (MPC)”, seknen-d ahil-nsen deg umraḥ n usudu arumi, segzan-d s lqerb ayen icudden ɣer tewlaft d yiberdan i d-yewwi ɣef uwellaf ad ten-yeḍfer akken ad d-yeffeɣ d asadar. 

 Akken daɣen i tekki terbaɛt n “Trekking and Adventures in Algéria” s leqdicat-nsen yemxalafen, umren ayendin wid iwalan leqdic-a. Ayen i yernan lbenna i temlilit-a, d akken kkin deg-s waṭas n wudmawen seg tmura n berra, akken daɣ i llan wid icerken amahil akked yizzayriyen. Ma d isaragen, ad d-nebder win yexdem Mass Sofiane Bakouri s usentel (Amek ara snerniɣ asenfar-inu di twellaft).

 Akken i tga yiwen n usarag Massa Amira Hamdane (Abrid ɣer tugna). Seg tama-ines, yewwi-d Reza Deghati awal ɣef tarrayin tigejdanin i d-yessuffuɣen awellaf ifazen. Ma d iswi n tfaska-a, “ D tukci n wazal i tewlaft d tulmisin-is d usugen n uwellaf akken ad yili usnerni n tmussni n wid iqeddcen, iḥemmlen taɣult-a, acku akken neẓra, d yiwet gar yiḥricen n yidles ladɣa taggara-ya imi tennerna tetiknulujit”. I ɣ-d-yenna yiwen gar yimsuddsen n temlilit-a.

<p style="text-align:right">  Kh. A 

  
 D uguren imeqqranen i d-ttmagaren wid yeznuzuyen aplastik, seld mi tekker taggara-a tegrawla deg ssuq n uzenz d tiɣin. Yal yiwen yettnadi amek ara yesselhu tikli n uxeddim-is i simmal irennu tuɛert, ladɣa i yilemẓiyen i d-yessufɣen timacinin s ttawilat n Ansej d Anem. Ugten nezzeh yilemẓiyen-a i yeddmen acqirrew ɣas ma ẓran ad ttwalasen deg ddin i yewwi-d ad yebdu uxelles-ines deg tfada i d-yettunefken. Aya dɣa iga-asen-d seg wakud yezrin timḍerrit seld mi yenqes umahil-nsen, ur ufin win ara yaɣen sselɛa-nsen s ssuma ara ten-iɛawnen, ur sɛin swayes ara aɣen tin n wid i tt-yeznuzuyen. Armi llan ttuḥettamen tikwal, ɣas xesren, ad zzenzen s terxes neɣ ad d-aɣen s leɣla akken ur ḥebbsen ara axeddim. D aɣilif i d-yesnernan tteqlaq i widak i iwalan imanen-nsen nṭerren, imi ḥsan ma ikemmel lḥal akka, ur ssawaḍen ad d-skecmen adrim swayes ara xellsen ddin-nsen iwumi i d-yettqarab lawan. Ula d urrif yekki deg-sen, qqaren-d nutni ur yelli llum fell-asen skud xeddmen akk ayen iwumi zemren. Maca, d imsaɣen i ulac, imi ula d luzinat timeqqranin, i yexḍan Ansej d Anem, jebbden seg tama-nniḍen. Nnig waya, aṭas i yettwalin ugur-nniḍen deg tegnit i d-yettsaḥen i menwala, ɣas ur yesɛi agerdas (diplôme), ad yexdem s ttawilat Ansej d Anem. Ad d-nesmekti kan d akken nnejmaɛen ussan iɛeddan deg Tizi Uzzu wat Ansej d Anem i wakken ad ḥudden ɣef yimanen-nsen, ad as-inin i udabu, ur zmiren ara ad xellsen ayen ideg ttusalasen skud ur ileḥḥu umahil akken ilaq, ad as-ssutren daɣen ad asen-yesmeḥ ddin-nni. « Ula dagi, di Bgayet, ilaq ad d-nenṭeq, ad neccekti i uwanek ɣef yir addad deg nella. Leɛtab nerwa-t, abaɣur ulac ». I d-tenna yiwet n tlemẓit i ixedmen Ansej.

  Kaissa Khalifi 

  
 Deg tɣiwant n Ayt Smaɛel, i yeggugen s wazal n 60 n yikilumitren ɣer Unẓul-asamar n Bgayet, tebda iseggasen-a ineggura, tettgerriz lḥala n yiberdan. Abeɛda segmi ttwadlen s ugudrun akk yiberdan iɣiwanen deg-s, am win n Tɛinsert, Tigratin, Lmerj Iɣil, neɣ daɣen Taregragt, Bumejber d Burafaɛ. D ayen i d-yewwin kra n rraḥa i wulawen n yimezdaɣ i yuɣalen sseqdacen akken ssaramen iberdan-nsen. Seg tama-nniḍen, yella yiwen n ubrid i mazal ttraǧun tummda-ines yimezdaɣ n Ayt Smaɛel am teslit yettraǧun ayyur-is; wa d abrid aɣiwan n Tecruft. Ulamma mi yettwaldi yessefreḥ ddeqs n yiɣermanen imir-nni, imi i t-sseqdacen tugart-tugart i trewla seg uḥras n ubrid aɣelnaw wis 9, maca tura, ttraǧun war ssber melmi ara yettwadel merra-is akken ad tishil fell-as tikli. Imi ad d-nesmekti belli, seg wakken yella kra n umecwar seg-s iwumi ur yemmug uguḍrun, ddeqs n tkerrusin i iḥesslen din mi ara d-asent seg Uweqqas neɣ seg Kefrida. D ayen i ten-yettḥettimen, ad uɣalen ansi i d-kkan, ad bedlen timesreqt. « Abrid n Tecruft deg tegrest-a, llan kra iɛawen-iten, llan wiyaḍ uhu. Ula d amihi yezga yella deg-s, tugart deg lemsaq n ubrid-nni iwumi ur yemmug uguḍrun. Ilaq ɣef tɣiwant-nneɣ, ad t-teg gar yiɣeblan imezwura akken ad yamed uwenneɛ-ines ». I d-yenna yiwen n umezdaɣ n Ayt Smaɛel. Seg tama n tɣiwant, ɣef wawal n yiwen seg yimḍebbren-is, ur ttɛeṭṭilen ad as-kemmlen i ubrid-a imi aql-it di ddhen. Ma mačči aseggas-a, ad d-yili waya tazwara n 2019.

  M. K. 

  
 Am wakken i tt-tesɛa d tannumi yal amenzu n Yennayer, tger-d ussan-a yezrin Tdukkla tadelsant Adrar n Fad tiɣri tansayant i tikkin deg umsizwer n tmedyazt ara yemmaggen deg meɣres-a i d-iteddun 2018. D ayen yerran srid i lemsaq n tmedyazin d yimedyazen i yebɣan ad kkin s wayen i d-snulfayen deg teẓrigt-a tis mraw d sḍis n tmedyazt tamaziɣt, d tajmilt, am dima, i umussnaw Dda Lmulud At Mɛemmer. I waya, ilaq fell-asen kan ad d-aznen kraḍ seg yisefra-nsen imaynuten, s sin n yimedyaten i yiwen, i yuran s tira tamirant d wallal n uselkim, ɣer yiwet seg snat n tansiwin-a: Tiddukla tadelsant Adrar n Fad, cidex 3, BP105. Taregragt (06044) Ayt Smaɛel, Bgayet. Neɣ i tansa n umayel: <a class="__cf_email__" data-cfemail="ec8d8f8d8a8896ac958d848383c28a9e" href="/cdn-cgi/l/email-protection">[email protected]</a>. Ma d azemz aneggaru n uceyyeɛ yettwaɛeyyen-d ɣer 26 deg furar 2018. Ad d-nesmekti kan d akken gar yisuḍaf n tikkin, yewwi-d ɣef yimekki ad yili yessamed 18 n yiseggasen akken ad yezmir ad yekki deg umsizwer-a. Ma d wid yebɣan ugar n yisallen, ama ɣef umsizwer-a s timmad-is neɣ ɣef tfaska s umata, zemren ad siwlen ɣer wuṭṭunen-a n tdukkla: Til/Fak: 034 39 00 90. Amafus: 05 41 29 41 52. Am yal aseggas, deg tumert dima ara yesnubget Udrar n Fad iqerdacen n wawal, meskud ttsemmiden deg uzday n tektiwin d umennuɣ i uḥraz n wayen yettwabnan yakan deg tgemmi-nneɣ timawit, d usnulfu n umur-nniḍen n lebni d amaynut.

  M.K. 

  
 Ɣef wayen i d-wekden srabes n lamen n tɣiwant n lemɛatqa , sin n yimdanen n yiwet n twacult; argaz d tmeṭṭut-is n taddart n At Aḥmed deg lemɛatqa, mmuten ass n larebɛa iɛeddan 6 deg duğenber s sebba n lgaz i asen- iqeḍɛen nnefs-nsen, imi caɛlen takuzint n gaz n temdint iteɣzi n yiḍ nebla ma ğan amḍḍiq ansa ara iɛeddi ubeḥri azedgan. Ad nesmekti kan, d akken argaz d tmeṭṭut-agi, ttidiren deg tmurt n fransa, usan-d kan ad sɛeddin imuras-nsen deg taddart . Deg lwaqt-agi n tegrest, yewwi-d ɣef yimdanen ad ḥadren aṭas ɣef yimanen-nsen, ɣef twaɣiyin n lgaz n temdint , ɣef aya, ilaq ɣef yimdanen ad ğǧen imeḍqan ansi ara yekcem ubeḥri zeddigen. Ad yekcem s yixxamen.

  Ali Zalouk 

  
 Ass-nni n lexmis yezrin, 27 deg waggur n cutember 2018, i d-tefka tneɣlaft n Usegmi aɣelnaw Massa Nouria Benghabrit, deg tansa (le site) n tneɣlaft-is leğrida n yikayaden unṣiben n taggara n useggas-agi aɣurbiz 2018-2019. Ad nebdu seg ukayad n taggara n uswir amenzu 5e, i yetturaǧun ad d-yili ass n larebɛa 29 deg waggur n maggu (29-05-2019). Ma d win n taggara n uswir n ulmud alemmas, yettwassnen s yisem n BEM, ad d-yili seg wass n lḥed 09 alamma d ass n ttlata 11 seg waggur yunyu (09, 10 d 11-05-2019). Ma d win n taggara n uswir n tesnawit neɣ ayen iwumi qqaren BAC, yetturaǧu ad d-yili seg wass lḥed 16 yunyu arma d ass lexmis 20 deg waggur n yunyu (16,17, 18,19 d 20-06-2019). Ma d akayad n waddal ama d win BEM neɣ d win BAC, ad t-sεeddin yinelmaden deg yiɣerbazen-nsen am yiseggasen i iɛeddan. Ad d-nesmekti d akken akayad n taggara n uswir amenzu 5e n useggas aɣurbiz 2018 -2019, yetturaǧu ad t-sεeddin yinelmaden deg yiɣerbazen-nsen anida qqaren, mebla ma rzan ɣer yiɣerbazen-nniḍen, am wakken xedmen deg yiseggasen-agi yezrin.

  Adaoun Abdelghani 

  
 Imezdaɣ n temdint tajḍidt n 556 n tnezduɣin salhi I i d-yezgan deg usamer n temdint n tizi Uzzu, ibɛden s wazal n 6 kl ɣef tlemmast n temdint, yerkb-iten lɣiḍ meqqren ɣef liḥala n temdint-agi yenḥafen aṭas deg yal aḥric n tuddert, ladɣa laɛḍil ixedmen srabes n lgaz, trisiti akked waman i usiweḍ n lecɣal-agi n tudert n yal ass ɣer tnezduɣin. Deg terza- nneɣ ɣer temdint-agi, ayen yeṭṭfen lewḥi-nneɣ s waṭas, d tiwaculin i yettagmen aman seg berra n tnezduɣin, yal wa d acu d allal i d-yewwi i wakken ad t-yaččar. Tamdint-agi n 556 n tnezduɣin, sɛan lexsas deg waṭas n temsal, ladɣa deg tḥuna yemxalafen d leqhawi, d yir liḥala n yibarden s sebba n ikumya yessufuɣen akal seg yisenfaren ijdiden yellan deg salḥi II d salḥi III. Aɣbel-nniḍen icuɣben imezdaɣ, d timḍiqin ustaɛfu, d temḍiqin n tzegzewt (places vertes) ur tesɛi ara temdint-agi ideg ara ilin, akka d kra n yiseggasen, azal n 1800 n tnezduɣin. Sawaḍen yimezdaɣ tiɣri i yimdḍebbren n lwilaya i wakken ad rren lewhi-nsen ɣer temdint-agi i uwennaɛ n liḥala n tuddert-nsen. Asenfar agi yebdan deg useggas n 2008, i yettuɛeggnen ad yettwaxdem deg 36 n wagguren ( 2012), yella-d deg-s laɛḍil meqqren , imi ur kcimen ara imezdaɣ ɣer tnezduɣin-nsen armi d tazwara n useggas 2017, akka u mazal asenfar-agi n Salḥi l urɛad yekfi. Atas n widak yuɣen tinezduɣin deg Salḥi l, ur d-kcimen ar ass-a ɣer tnezduɣin – nsen s sebba n yir liḥala n temdint-agi tajḍidṭ  Ali Zalouk 

  
 Mebɛed tazrigt tamezwarut n Tucbiḥt n Micli i yeḍran ilindi, ha-t-an ad teḍru tezrigt tis snat deg ussan-agi i d-iteddun. I lmend n waya, yebda ujerred d win ass-nni n 20 deg yennayer 2018, ad yeddu alamma d ass n 20 deg furar2018. Ma yella d afran n tucbiḥt, ha-t-an ad yili deg wass agraɣlan n tmeṭṭut 8 deg meɣres 2018. I tid teɛna temsalt, ad ruḥent ɣer uzaduɣ n yilmeẓyen Ǧerǧer n Ɛin El Ḥemmam i wakken ad jerrdent iman-nsent. Ilaq ad ilint gar 16 d 25 n yiseggasen deg leɛmer-nsent , daɣen ad ilint, zedɣent di tɣiwant n Micli. Ma ɣef wamek ara d-yili ufran n tucbiḥt, ḍeffren yimsuddsen ilugan n temsizzelt i yettilin deg umadal, yecban tamussni igerrzen deg taɣulin yemxallafen, cbaḥa n wudem d tfekka , aseḍṣu yelhan, taqcict, ilaq ad tili tesɛa 1,65 m neɣ ugar di teɣzi. Ilaq, daɣen, ad tili ur texdim ara yakan acelleḥ n tujjya i lmend n cbaḥa, akken daɣen ilaq ad tissin ad temmeslay akken iwata imi ad d-tessbeggen tameṭṭut n Micli d tmeṭṭut taqbaylit s umata. Akken i d aɣ-d-iberreḥ yiwen seg yimḍebbren n temsizzelt, d akken ad ilin yinaẓuren ara yecnun ass n ufran n tucbiḥt n Micli. I usmekti kan, di tezrigt tamezwarut, isem n tucbiḥt yuɣal i Massa Ait Ali Mélissa .

  S.Yamani 

  
 Ussan-a yezrin, usan-d kra n yisallen i yesferḥen iselmaden imaynuten n useggas aɣurbiz 2017/2018, i d-yewwin 

 amsizwer n usɣer, llan deg wumuɣ n uraǧu (liste d’attente). Ɣas ma aṭas i isebren, qqimen acḥal war axeddim, yelḥeq-d wass deg i asen-tessawel tenmehla n usegmi n twilayt n Bgayet akken yal yiwen, ad yeṭṭef amḍiq-is deg rebɛa n tɣemmar n waɣir. Dɣa, ayen i asen-d-yeslalen tumert taggara-a, d mi ḥsan aẓayer-nsen, ɣef wakken i d-qqaren, yuɣal am win n widak yellan cwiṭ d iqburen deg lxedma-a. Meḥsub, mačči ɛeddan kan s termit yettunefk-asen ubaɣur n wid i yesɛan ugar n termit-nni, wanag tanmehla n usegmi, tesɛedda-ten amzun qedcen yakan kra n yiseggasen. Tessuli aẓayer-nsen, ur ttuneḥsaben ara d ibujaden. Isalli-nniḍen, yeqqar-d ha-t-an serḥen-d i kra n tedrimt seg tjernant-nsen tamayyurt i yellan tewḥel acḥal d ayyuren, neɣ segmi bdan asɣer deg ctember 2017. « Tura nebda nettḥulfu i teɛkemt tettifsus ɣef yirawen-nneɣ. Ulamma nger deg uqeddic mebla axelles, tikwal nteɣɣed

 iberdan, nettruḥu mebɛid akken ad nesɣer, maca ayen i d-yellan taggara-a, yekkes-aɣ cwiṭ kra n leɛtab, yessenqes-aɣ seg 

 unezgum i nella nettawi d imalasen-aya ». I d-tenna yiwet n tselmadt d tamaynut. Ad d-nesmekti d akken iselmaden merra imaynuten, bdan axdam n usileɣ segmi yebda useggas aɣurbiz, imi ɣas ini tikwal yal ddurt, ad gen asileɣ-nni deg walbaɛḍ n yiɣerbazen n waɣir n Bgayet. Aya iban, itekkes-asen ayendin seg wakud-nsen n usteɛfu, imi ula deg yimuras yezrin, wwten-d ssmana d asileɣ ɣef umaḍal n uselmed. Iban daɣen iḍurr-iten cwiṭ seg tama-nniḍen, imi aṭas seg-sen i yesɣarayen deg yidigan ibeɛden ɣef tnezduɣin-nsen, i yettuḥettamen ad gganen bɛid ɣef wat yixxamen-nsen neɣ ɣef yimawlan. Ladɣa ma nebder-d aɣilif-nni n ubdal neɣ n umbaddel i d-yettilin s tmussniwin d tudmet. Aṭas n yimukan i d-iferrɣen i wid yesselmaden mebɛid ɣef yixxamen-nsen, ‘’maca takadimit n Bgayet tferreq-iten kan s tmussni’’, ɣef wawal n yiselmaden s timmad-nsen i terza taluft. 

  Kaissa Khalifi 

  
 Ɣas ma deg wussan ineggura sḥarsen srabes n uswaḍ n lexdma n tenzuytd d srabes n useḥbiber ɣef umsider (consommateur) d tnemehla n tenzuyt ɣef lemḍarra iseg d-gellun yisufar n tuččit ixesren, ɣef tdawsa n umdan, ladɣa isufar n uyefki d yisuddim-is deg tallit-agi unebddu. Icudd lewhi deg tazwara ɣer tenzuyt yeffɣen i usaḍuf. Deg wakud anda tiseddarin n lḥamu ttɛeddint tikwal akin i 40, ad naf ttwafesren yisufar n tuččit i uɣebbar d yitij, deg leryuf n yibarden akked leswaq yemgaraden, yecban timellalin, iselman akked yisuddimen n uyefki. Isufar-agi i iḥuza yiṭij d uɣebbar, xesren sɛan aṭas n usemdu (effet) ɣef tdawsa n umdan ɣef leḥsab n yimusnawen n tdawsa. S lexsaṣ n tmussni d uwelleh, ttaɣen yimdanen mebla ma ḥsan s yinalkamen n yisufar-agi ɣef tdawsa-nsen, wa iɛemmed, wa ittekka. Aɣbel, yeɛna ula d tiḥuna n tenzuyt, imḍebren n tḥuna ur sɛin ara yal tanuggit ( conscience). Deg kra n tḥuna n tudrin n temḍiqt n Leqbayel, llan yisufer n tuččit yemuffgen (périmés) acḥal-aya mazal-iten deg tḥuna, ttwafesren i tenzuyt. Deg yiwet n tḥanut n taddart n A Zɛim, yettabaɛen ɣer tɣiwant n Mɛatqa iɣur nekcem, nerra tamawt i kra n yisufar n tuččit, dɣa nufa tiqraɛtin n lgazuz iwumi tekfa tallit n usadur deg useggas n 2017. Isufar isuddimen n uyefki, xesren ugar n 5 n wagguren deg umsismeḍ, ṭumatic n tebwadt yemmuten ugar n sin 2 n yiseggasen mazal ar ass-a tettwafser. Ayen yugaren yakk tigi, ɣef leḥsab n kra n yimsidren, d akken imɛelmen n tḥuna n tenzuyt sexsayen i frigidiren deg yiḍ, i wakken ur ttxelisen ara aṭas n trisiti, mebla ma ḥṣan s twaɣiyin i seg ara d-glunt tigawin yecban tigi ɣef tdawsa n umsidren. Akka i d addad deg tuget n tɣiwanin n ugerzu n Tizi Uzzu, imɛalmen n tḥuna n tenzuyt ur tqadaren ara ilugan n tezdeg d lemḥadra n umsidrem, aya dayen i d-wekkden srabes n tenmehla n tenzuyt n Tizi Uzzu.

  Ali Zalouk 

  
 Ulamma meẓẓi di leɛmer maca leqdic-is adelsan yugar-it. D ilemẓi n 13 n yiseggasen di leɛmer, d amɣar azemni deg wawalen d tmedyazt. Yettcebbiḥ isefra-s s ṣṣut-is ḥlawen mi ara ten-id-yeqqar, wagi d Hocine Hadjam.

  Aɣmis n Yimaziɣen: D acu-t Hocuine Hadjam, uqbel   ad yili d amedyaz ? 

  Hocine Hadjam:  Uqbel ad iliɣ d amedyaz, lliɣ d anelmad deg uɣerbaz amezwaru, ma d tura deg uɣerbaz alemmas, d anaddal daɣen waddal aïkido. D aqcic ilemẓi, iḥemmlen aṭas taɣuri akked tira. Bdiɣ tamedyazt deg useggas n 2016, imir-nni lliɣ qqareɣ deg useggas wis 5 n ulmud amenzu.

  Amek armi i d-tufiḍ   iman-ik d amedyaz ? 

 Asmi liɣ deg uɣerbaz amenzu, qqareɣ isefra-nni iwezzlanen yellan daxel n udlis n tmaziɣt, uɣaleɣ ḥefḍeɣ-ten. Tikkelt tamezwarut ideg i d-neṭqeɣ s usefru, d winna n Si Muḥend u Mḥend “Igider Amerẓu”, deg tesnawit n Tasaf Ugemmun. Syin akkin, ɛerḍeɣ ad aruɣ akka kra imeslayen, wa icudd ɣer gma-s wayeḍ d asenṭeḍ kan. Ciṭ, ciṭ, armi i d-ufiɣ iman-iw xeddmeɣ isefra i yiman-iw.

  Ma yella win uɣur tlemdeḍ   neɣ i k-yettɛwanen di tmedyazt? 

 Di tazwara, bdiɣ sefruyeɣ s talɣa-nni n A/A/B n Si Muḥend u Mḥend, ufiɣ iman-iw deg-s dɣa sefruyeɣ s talɣa-agi. Lemdeɣ tamedyazt ɣer Si Muḥend u Mḥend akked Muḥua, ula ma ur ten-d-lḥiqeɣ ara, maca lemdeɣ ɣur-s s ttawil n Internet. Ma d aɛiwen, yal tikkelt mi ara xedmeɣ asefru, ad as-tefkeɣ i Hamid Ait Slimane akked Smail Aoudia, i wakken iyi-t-id-seɣtin wa iyi-d-fken timuɣliwin-nsen, armi i d-wwḍeɣ ɣer tizi n wass-a. Dɣa, ad ferseɣ tagnit ad asen-nreɣ tajmilt meqqren i nutni, imi iyi-ttɛawanen aṭas.

  I deg umawal, ma yella   win ik-yettɛwanen ? 

 Deg umawal, ulac win iyi-ttɛwanen. Si tama ttaɛraḍeɣ ad seḥbibreɣ ɣef wawalen iqburen, ma si tama-nniḍen seqdaceɣ awalen atraren i wakken ad kecmen di tmetti, yerna ur seɣdameɣ ara ireṭṭalen.

  Ma tssefruyeḍ s   lebɣi-k neɣ iɛedda-k rray? 

 Tuget n wayen ssefruyeɣ yettas-d s tehregt (inspiration) neɣ mi ara d-yessuḍ waḍu-nni n wallaɣ-iw akken i d as-qqaren kra n yifennanen. Ad qqimeɣ kan akka, alamma yerza-d yiwen usefru s aqerru dɣa din ad taruɣ. Maca llant teswiɛin ideg ttaruɣ s lebɣi akka i t-id-tenniḍ, amedya n tejmilin i ttaruɣ. Di tegnatin yecban tigi ttruẓuɣ aqerru-iw i wakken ad d-afeɣ imeslayen iwulen i usefru, maca ttnadiɣ-ten-id. Ugur yettilin deg yisefra-a, d amek ara tebduḍ asefru-nni, axaṭer mi t-tebdiḍ weḥd-s ara ikemmel.

  Yal mi ara tili tejmilt i   ucennay meqqren, ula   d kečč tettaraḍ-as tajmilt   s usefru. Sfehmeɣ-d amek ? 

 Ula aqbayli ur d-nekkir ara s yicennayen-nneɣ imeqqranen yecban El Hassnaoui, Slimane Azem, Matoub Lounes (ad ten-yerḥem Rebbi), Idir Lounes Ait Mengeullat (ad yessiɣzif Rebbi d leɛmer-nsen). Ulamma nekk ur ten-id-lḥiqeɣ ara maca ufiɣ imawlan-iw ḥemmlen-ten dɣa ula d nekk ḥemmleɣ-ten. Syin akkin yal tikkelt mi ara tuɣal tejmilt i ucennay ameqqran n teqbaylit, neɣ mi ara yecnu, ttareɣ-as ula d nekk tajmilt s usefu. Acu kan, akken yebɣu yili lḥal riɣ-as tajmilt, maca ur sawḍeɣ ara ad as-ttreɣ akken i tt-yuklal i lmend n wayen i d-yefka.

  Tettalseḍ-asen tira i yisefra-k neɣ tettaǧaḍ-ten akken   kan i d-usan? 

 Ih, ttaɛwadeɣ-asen tira, mi ara faqeɣ txuṣ tɣawsa neɣ ameslay ur yeddi d gma-s, ttbeddiɣ ula d imeslayen. Ur ttaǧeɣ ara asefru akken kan i d-yerza s allaɣ-iw, ttbeddileɣ-as i lmend n lexṣaṣ yellan deg-s. Ula d asmi, iyi-d-ttakken yimedyazen-agi i d-bedreɣ yakkan tamiɣliwin-nsen, xeddmeɣ ayen iyi-mlen, tikwal ula deg wawalen.

  Ma tettekkaḍ yakkan   di kra n tfaska n tmedyazt ? 

 Ur ttekkeɣ ara di tfaska n tmedyazt, imi meẓẓiyeɣ di leɛmer, ur iyi-tettunefk ara tegnit ad ttekkiɣ di temsizzelt. Maca ɣriɣ isefra berra n temsizzelt, yecban tinna n Udrar n Fad di Bgayet. Iswi-innu mačči d attekki deg kra n tfaska neɣ awway n kra n warraz, maca d ajmeɛ n yimsefiden d usfreḥ-nsen.

  D acu i d asirem-ik   sya ɣer sdat di tmedyazt? 

 Asirem-iw di tmedyazt, ad awḍeɣ d amedyaz ameqqran yecban Si Muḥend u Mḥend neɣ Muḥya. Ssarameɣ ad iliɣ d acennay d amaru n tmedyazt taqbaylit. Tura akka, ttheggiɣ yiwet n tesfift n yisefra ara d-yeffɣen sya ɣer sdat.

  Uqbel ad nsali, hdu-aɣ-d   tukkist si yiwen gar yisefra-k? 

 Tukkist n usefru ara awen-d-hduɣ d snat n tseddarin timezwura n usefru i wumi semmeɣ “Tudert n umedyaz”, ha-tt-an ihi:

 <em>Yiwen yiḍ ur necbi uḍan</em>

 <em>Refdeɣ imru la sefraweɣ</em>

 <em>Mektaɣ-d ayen iɛeddan</em>

 <em>Di leɛmer-iw s anda sawḍeɣ</em>

 <em>Ttruɣ ɣef temẓi iyi-ǧǧan</em>

 <em>Ɣef temɣer la ttxemimeɣ</em>

 <em>Ziɣ ddunit d awal kan</em>

 <em>Luleɣ-d i wacu ara mteɣ</em>

  Awal-ik n taggara 

 Ad k-snimmreɣ aṭas ɣef tdiwennit-agi a gma Ghani, sarammeɣ ad iliɣ fessuseɣ ɣef yimeɣriyen n Uɣmis-agi n Yimaziɣen d La Dépeche de Kabylie. Tanemmirt s tussda, i wid iyi-ḥemmlen, iyi-ttɛawanen daɣen.

  Yesteqsa-t Adaoun Ghani 

  
 Seggran-d yijajiḥen n tmes yekkren deg kra n lwilayat n tmurt n Lezzayer, segmi tekcem tallit n unebdu armi d ass-nni n lexmis 18 yulyu 2019, ddeqs n txessarin meqqren. Ugar n 4260 ikeṭṭaren n tẓegwa i yerɣan deg wakal aɣelnaw, ɣef wakken it-d-yenna Unemhal Amatu n Tẓegwa Ali Mahmoudi, i d-iberḥen s undah n 578 n tmesiwin deg wakal akk n tmurt, segmi yebda unebdu. 

 Am wakken diɣ i d-glan yijajiḥen-agi n tmes, s tmerɣiwt n ṭṭjur n lfakya, iɣersiwen d yigran n nneɛma, maca ur skelsen ara srabes-a tamettant n yimdanen s yijajiḥen n tmes. Gar lwilayat i ḥuzant temsiwin-agi, ad d-nebder Tizi Uzzu, Bgayet, Tubiret, Burǧ Buɛrariǧ. Ma d lwilaya yeneṭren aṭas s tmes di tallit-agi i d-nebder d lwilaya n Tisemsilt, ideg rɣan wazal n 1126 ikeṭṭaren n tẓegwa. 

  Tiwaɣiyin n yiberdan, glant-d s lmut n 16 medden  

 Mazal twaɣiyin n yiberdan, ḥeggsent tirwiḥin n yimdanen yal ass. Deg wazal n ddurt, yeddan gar 9 alamma d 15 deg waggur-agi n yulyu ideg nella, mmuten 16 n yimdanen d wazal n 466 n yimejraḥ deg 384 n twaɣiyin i d-yeḍran. Ɣef leḥsab wulɣu n Tmehla n Yiɣallen n Laman, taḥawact-agi tuli s waṭas ɣef tin n ddurt uqbel-is. Imi di tazwara n waggur-a, ala 331 n twaɣiyin i d-yellan, yeɛni rrant s wazal n 53 n twaɣiyin n ubrid. 

 Am wakken diɣ i yennerna wuṭṭun n yimejraḥ s wazal 69 n yimdanen ɣer tama n zyada n 3 n yimdanen i yemmuten. Ma ɣef timental tigejdanin, yenna-d wulɣu-agi, belli azal n 95% n yisehwa-agi n ubrid, ssebbat-nsen d yir tanehhart , aɣiwel neɣ tazla deg tnehhert akked ɛeggu n yinehharen… atg. 
  A. A. 

  
 Ula lemmer ad d-mmeγ kra n yiwet seg sut tinzar yezgan ulint d asawen, ad as-teẓẓel afus-is akken ad yecḍeḥ yid-s, yugi, yeqqaṛ-asent: ‘’D tagi, d tagi kan ukud ara ceḍḥeγ! S nnig lewqam, d taxessaṛt”. Akken qqarrsen yidaṛrren-nsen seg uzedwi d uhuzzu n tqesrit, d tikli ad tekfu tmeγra, tekker ad tuγal s axxam, ira ad yeddu yid-s, ad tt-iwanes deg ubrid, acku ira daγen ad iẓer ansi i tt-d-wwin i tt-ilan.Tesγaffel-it kan almi yezzi udem-is γer tama-nniḍen, tekka tawwurt tessenser iman-is, teṭṭef abrid-is s tazla, terwel. Yemdekwal-d kan, iger tamawt teffe&amp;gamma,; ulac-itt dinna, yeḍfeṛ-itt si s deffir. Akken d tikli ad tt-awḍen yidaṛṛen-is, tuγ-itt tegnitt tessaweḍ yakan γer sdat uxxam, iwala-tt mi akken tekcem deg yiseqqif, tezger-it kan, tekcem tessedreg aqeṛṛu-is deg yiwet n texxamt n yetbiren. γas ur yessegmeḍ ara s tmuγli, ur iwala ara sani terra, maca icumm-itt γer din i tekcem, yurğa-tt dinna melmi ad d-ffe&amp;gamma,; almi i d-yejba baba-s n Mm Yiγiγden, yufa-d mmi-s n ugellid yettṛağu taqcict, yenna-as: ‘’Ttnadiγ yiwet n teqcict, ad tili tekcem γer texxamt –agi n yetbiren, teffer’’. Argaz, yekker iγḍel-d igenni γef tmurt, yesgerjej yakk taxxamt-nni, yeγḍel-itt-id, yesteqsa ul-is, yenna-as: ‘’Tezmer ahat ad tili d Mm Yiγiγden?’’ Terreẓ akk texxamt, ulac dacu ufan. Uγalen kecmen s axxam, ufan tuγ yiwet n teftilt d tamecṭuḥt kan akka, ula d tafat-is, tettak anzi γer tin ttwalin wid yezεillimen. Mm Yiγiγden, teẓẓel γef yiri n lkanun am tnamit, udem-is γumment-tt tbuxin. A zi&amp;gamma,; teffeγ si tewwurt n deffir n texxamt-nni, tewweḍ s temsizzelt γer ddaw useklu-nni i γer tettεenni, tekkes iceṭṭiḍen yakk d tarkasin-nni telsa, tesres-iten s ufella uẓekka n yemma-s, yeddem-iten ufṛux-nni acebḥan, nettat terra-d ijerbuben-nni iqbuṛen i yidisan-is, tuγal s lemḥirat s amḍiq-is n tguni, teḍla tibuxin i wudem-is, teẓẓel am ulaxeṛt γef yiri n lkanun, terratt i lweεd ucexxeṛ… Tettkemmil

   Yerra-tt-id seg talmanit Essaid Ait Maamar 

  
 Seld rray i ddmen yiɛeggalen n taddart n At Zɛim, yetabaɛen ɣer tɣiwant n Mɛatqa, ɣef utteki deg temsizzelt Aissat Rabah n taddart zeddigen n tmurt n Leqbayel. I lmend n waya, ihi, tessuddes-d teseqqamut n taddart s tallelt n yimezdaɣ, ass n sem iɛeddan, 16 deg waggur n unbir 2018, yiwet n temhelt n usizdeg d ugerrez n taddart. Fkan-d yimezdaɣ n taddart afud meqqren ɣer yidis n yiɛeggalen n teseqqamut deg temhalt-agi n usizdeg, anda ssawḍen ad sizedgen amur meqqren n tregwa n ubrid ameqqran icudden talemmast n tɣiwant ɣer taddart n Tizi Tzeggart, abrid i d-yeggran deg yir liḥala seld iḥemmalen n waman i d-yewwten s ṭṭaqa deg ddurt iɛeddan. Ɣas ma asizdeg n tregwa d ṭrufat n yiberdan, d timsal yeɛnan srabes n tɣiwant, maca seld lexṣas n yixeddamen deg tɣiwant, xedmen-t yimezdaɣ s lḥir d tebɣest. Segmi yuli wass, beggsen yimezdaɣ ɣer umahil-a, yal wa s wayen i yezmer : wa s yiɣallen, wa s ttawilat n usiweḍ, wa s tallelt n tedrimt i wakken ad teddu temhelt akken iwata. Ula d iɛeggalen n Useqqamu aɣerfan aɣiwan n Mɛatqa, fkan-d afus n tallel deg leqdic-agi, s usemres n ttawilat n usiweḍ n yiḍuman. Yebda leqdic n usizdeg d uqeɛɛed n tregwa d leryuf n yiberdan seg tazwara n taddart : seg umḍiq iwumi qqaren Amalu n Ccix alamma d anda tekfa taddart, ugar n 25 n yikamyunen n yiḍuman i d-yettwakksen seg tregwa n taddart. Akkal-a akked yiḍuman yemgaraden, ɣelqen yakk tiregwa d iɣezran n taddart. Ad yettili leqdic-agi n usizdeg d uqeɛɛed yal taggara n ddurt sɣur imazdaɣ d yiɛeggalen n teseqqamut n taddart. Iswi n temhalin yecban tigi, d awenneɛ n tudert n yimezdaɣ, d aseḥbiber ɣef twenndtṭ d ugama. Rnu ɣef waya, d axlaq n lḥir d ifadden ɣer yimezdaɣ. I wakken, daɣen, ad ḥerzen amḍiq deg umeḥzizwar deg temsizzelt n taddart zeddigen deg tmurt n Leqbayel.

  A. Z. 

  
 Mebɛed awal i d-yeffɣen, sya u sya, ɣef yiɛeggalen n Usqamu aɣerfan aɣelnaw i yugin ad qeblen asuter-nni n ukabar PT, i yeṭṭalaben anegmu n tmaziɣt akked uselmed-is deg yal tama tmaurt, aṭas i iɣaḍ lḥal, ladɣa inelmaden n yal aḥric n leqraya. Anec-a, yeglan-d s tnekra n tmesbaniyin deg waṭas n tɣiwanin n tmurt n leqbayel. Ṭṭaqa n tmesbaniyin-agi, d inelmaden n tesnawiyin i tent-id-iheggan, akken ad sbegnen lɣiḍ-nsen mgal rray-agi. Xas ulamma ttemxallafent tenfaliyin gar : “Ma ulac tamaziɣt ulac, ulac, ulac” , “Tamaziɣt la d-tessawal, rret-as awal” , “Mačči di ssuq i tt-ufiɣ, laṣel-iw d amaziɣ” , meɛna iswi d yiwen. Deg yal tikkelt, inelmaden ttessburruyen senjaq n yimaziɣen di tufɣiwin-nsen imi d azamul n timeɣnest ɣef tutlayt d yidles. Bdant-d temesbaniyin si lwilaya n Bgayet, bbaɛzaqent di Tizi Uzz , Tuviret syin di Tbatent akked di Stif. Ula d Agezdu n tutlayt d yidles Amaziɣ n Tizi Uzzu, yessawel-d i yiwet n tmesbanit i wass-a n letnayen 11-12-2017 ara yebdun seg tesdawit n Ḥesnawa. Ma yella d tasdawit n Bgayet, nettat tekcem, yakan, deg wass-is wis 6 n usunded . Ad d-nesmekti kan, d akken Asqamu unnig n timmuzɣ yewwet-d s leqseḥ deg yisallen-agi i d-yeffɣen ɣef tmaziɣt u yenna-d d asluɣu n teswiɛt i yebɣa baba-is.

  S.Y. 

  
 Ṭṭuqtent tlufa n tmenɣit deg wussan-agi ineggura deg tmurt. Dɣa deg wass n Lεid tamezyant iεeddan, i d-yellan deg ttlata iεeddan, 4 deg waggur n yulyu 2019, yettwanɣa yiwen ilemẓi (H. M.) yessεan 40 n yiseggasen deg leεmer-is. Yezdeɣ yilemẓi-agi yettwanɣan ɣef lewhi n tmeddit deg taddart n Iḥddaden, yetabaεen ɣer tɣiwant n Mεatqa. 

 Ɣaf leḥsab n yisallen n yimezdaɣ yellan deg umḍiq anda yettwanɣa ilemẓi, tella-d twaɣit seld cwal i d-yellan gar sin n yidisan ɣef temsal ur nesεi ara yakk azal, maca (S. D.) yellan yettidir deg tmurt n Marikan, i ihelken deg walaɣ-is (yedderwec) ɣef leḥsab dima n yisallen n yimezdaɣ n temḍiqt-agi, yeddem-d lmus, u yefka ugar n kraḍ n tyitiwin s aεebuḍ d unegzum n yiẓewran n yifassen n yilemẓi i yeẓlen,sakin, deg temda n yidammen. 

 Sdat n talluft yecban d tagi, sawḍen yiɣallen n usellek ilemẓi ɣer uxxam n ttujya u llin srabes n yisertiyen yiwen n tsestent akken ad ẓren sebba n twaɣit-agi. Yeǧǧa-d yilemzi yettwanɣan tawaccult-is d warraw-is d igujilen, dɣa ula d imezdaɣ n tɣiwant n Mεatqa, ggran-d deg leḥzen meqqren, imi ilemẓi-agi, yella d win yezεan azal-is deg tmetti, yettqadaren aṭas, yetturba, ɣef leḥsab n yisallen n yimezdaɣ. Taluft-agi mačči d tamezwarut deg temḍiqt-agi n Leqbayel. 

 Dɣa deg waggur n Remḍan iεeddan, yiwet n tlemẓit n taddart n Iqubaεen, tettwanɣa deg uxxam-is s anda tezweǧ deg taddart n Carfa n Bahlul, deg Dayra n Iεzugen. Ɣef leḥsab n yisallen n srabes n laman, tilemzit-a, tenɣa-tt uletma-s n urgaz-is s tallelt n twacult-is d urgaz-is. Wwin srabes n laman tlata n yiεeggalen n twacult-agi ɣer lḥebs: argaz n tlemẓit, yemma-s d uletma-s. Akka, ssuturen yimawlan n tlemẓit deg teɣdemt, ad nadin ugar deg taluft, aṭas n temsal i mazal urεad frint. 
  Ali Zalouk  

  
 Asmi akken i trefdeḍ tawdect, i tensa tafat-ik. Tḥuza-k-id terṣast i yewwin iziɣer-inek. Refden-k yimeddukkal-ik gar yifassen-nsen, ɣillen ad ɛetqen deg ṛṛuḥ, maca tesleqfeḍ. Texsi tafat-ik akken kan tuɣ. Imɣi n tudert-ik, yegma yeǧǧuǧeg, din din qquren wafriwen-is yeqqur yisegmi. Temmuteḍ d ameɣras. Am kečč am 128 n yimeɣrasen-nniḍen yeɣlin yid-k, wa deffir wa. Ulac win yezgel ujajiḥ n Tefsut taberkant. Ayen i d-ineflen di lɣaci asmi akken i temmuteḍ di 12 maggu 2001, mačči am wass-a 12 magu2018. Aẓekka-k, qrib ad t-ttun medden, ala tasa tamcumt i d-idellun fell-as. Yal mi ara d-yaweḍ wass amcum, ad terfed icuḍaḍ-is, ad tṛuḥ ɣer dinna ad tettru. Akka i ak-teḍra a gma. Akka i teḍra i waṭas yellan am kečč. Xas ma tafekka-k truḥ, meɛna deg umezruy yura yisem-ik, ad yeqqim i lebda. S umagrad-agi, bɣiɣ ad d-ḥkuɣ ass-inek aneggaru, am wakken telliḍ teddreḍ gar-aneɣ. Deg yiles n gma-k uriɣ-d : ‘’Tlul-d ass n 19 di ɣuct 1978 di taddart Agarsafen, taɣiwant n At-Yeǧǧer. Akken tettwanɣaḍ s rsaṣ n yiǧadarmiyen n Buzgan di laɛmer-ik 23 n yiseggasen. Di 28 yebrir 2001, teffɣeḍ-d seg uxxam, temlaleḍ-d kra n yimeddukkal-is di taddart, dɣa tṣubbem ɣer tɣiwant n At Yeǧǧer, akken ad trekbem, ad truḥen ɣer Buzgan, ad tewdeḍ awdec mgal iǧadarmiyen seg wul-nni yugin tamḥeqranit d ddel. Uqbel ad tsubbeḍ, teččiḍ imekli-inek, teṭṭef-d tawlaft-inek taneggarut. Teǧǧiḍ-asen awal i yimeddukkal-ik, tenniḍ-asen: ‘Akka meqqar ma mmuteɣ sɛiɣ tawlaft’. Truḥem, tsubbem ɣer Buzgan. Mi tewḍem, lewhi n 13h00 n uzal, tufam yekker ccwal gar yilmeẓyen akked yiǧadarmiyen. Tkecmeḍ ɣer tlemmast n yilmeẓyen, ur terwileḍ ara. Teddmeḍ-d tawdect di lqaɛa, akken kan tesḥallef ad tewweteḍ, dɣa teɣliḍ ɣer lqaɛa, tawdect-nni tkemseḍ-tt deg ufus-ik, tugiḍ ad as-tebruḍ. Lɣaci, bdan ttsuɣun. Wwin-k gar yifassen-nsen, udem-ik yeččur d idammen. Tarsast, tḥuza-k-id deg umegreḍ. Sarsen-ak abeḥnuq i ljerḥ-inek yettcercuren d idammen. Syin akin, wwin-k ɣer sbiṭer n Yiɛezzugen, din subben-k ɣer sbiṭer n Tizi Uzzu. Teqqimeḍ dinna 15 n wussan, ur temḥaḥadeḍ ara deg usu-k. Ass n 12 di maggu 2001, tesleqfeḍ, qemmcent wallen-ik i lebda. Nemḍel-ik sdat n tewwurt n tɣiwant n At Yeǧǧer, akken yal win i d-iɛeddan syin ad iwali aẓekka-k. Maca, sḥasfeɣ, ass-a drus i ak-yettwalin, ala tasa tamcumt’’.

  Fahim Messaoudène 

  
 Ass-nni n lexmis iɛeddan, 18 deg yennayer 2018, i yuɣal s wudem unsib Mass Mustapha Tidjet d anemhal n walmas n unadi deg tutlayt akked yidles amaziɣ deg tesdawit n Bgayet. Mass Tidjet i yellan d aselmad deg tesdawit-agi, yettwasbedd sɣur anemhal amatu n unadi ussnan d unegmu, Pr Aourag Hafid, i d-yusan seg tneɣlaft, akked yimḍebber amezwaru n tesdawit n Bgayet. Ɣef wakken i d-nnan, ad yili umahil n ulmas-agi, yerza anadi d unegmu n tutlayt d yidles amaziɣ s wudem ussnan, ɣef waya, dɣa, ara ilin 7 n yiḥricen ara teɛnu temsalt-agi : tasnislit, amawal, tarrayin, tasuqqit, tasekla, tazrigt akked tiklujid s umata. Ad yeqqim ulmas-agi ɣer Tenmehla tamatut n unadi ussnan d unegmu ateknuluji (DGRSDT).

  H.M. 

  
 Yettzid irennu umḍan n temliliyin tiseklanin taggara-a deg ukuẓ n tɣemmar n tmurt n yizwawen. Grent-d irebbi tuget n tddukkliwin tidelsanin i wahil-a s usuddes, qrib yal ddurt, n teɣlust taseklant akked walbaɛḍ n yimura seg tamiwin yemgaraden. Ahat, bdant snat n tddukkliwin anjar n ubrid d truẓi n usalu, tid n Bgayet d Tiɛwinin, akken kra n yimalasen ɣer sdat, ad ṭṭafarent yiwet deffir tayeḍ tddukkliwin-nniḍen, d timaynutin neɣ d tiqburin, s uheggi n ttiɛad-a aseklan seg tikkelt ɣer tayeḍ. Armi tura yuɣal d ansay deg ḥawla n tɣiwanin usihar-a aseklan. Ma nebder-d kra n temnaḍin i irefden aheggi n temliliyin-a tiseklanin, tella Buzgan, Bgayet, At Yanni, Aqbu, Melbu, Ccmini, Aweqqas d tiyaḍ. Amedya deg Uweqqas, ɣas ur sɛin yimheggiyen amḍan usdid, ahat ɛeddant akka tura 40 n temliliyin i d-yettuheggan segmi i d-iban uqeddic-a imalasan n tddukkla Azday Adelsan. Di Buzgan, ugar n temliliyin, armi yuɣal usihar-a yesɛa azayez ansayan. Ulamma acḥal i d-yeḍran d tigawin n ugdal tazwara, sɣur yinesdabuyen idiganen, maca s tddukkli n medden, i igan ula d tikliwin mgal aseḥbes n temliliyin tiseklanin, tuɣal tɛedda tidet, iɛedda rray n lɣaci. « Iwakken ad waliɣ asarag i yi-yehwan, tikwal ttaǧǧaɣ axeddim neɣ ttbeṭṭileɣ lecɣal i yi-d-yemmenden. Awi-d kan ur t-zeggleɣ ». I d-yenna yiwen seg wid yeṭṭafaren timliliyin-a. Dɣa, ula deg Usamar-anẓul n Bgayet, a-t-an tennulfa-d temlilit-nniḍen d tamaynut deg Lberj n Mira, ara yilin ɣef yiri tddukkla tilemẓit Itri n Ugergun. Seld asihar amezwaru i d-iga yiwen seg yimura n temnaḍt, ɛerḍen-d sem-a iɛeddan Mass Racid Ulebsir i d-yewwin asarag s uzwel “Acu i d-yeqqimen seg ssifat n teqbaylit? ». « D ayen igerrzen maḍi tnekkra-a n tddukkliwin i usnulfu n temliliyin tiseklalin. Nessaram kan ad ttwaɣeltent deg wayen yelhan, deg yidles-nneɣ. Wamma aheggi n teɣlust taseklant i usnerni n yidelsan-nniḍen, ur ttwaliɣ ara iwumi-tt. Lemmer ur d-tennulfa meqqar wala ». I d-yenna yiwen n urgaz seg Ayt Smaɛel.

  M. K. 

  
 Asuddis addalan (complexe sportif) n 50.000 n yimukan n Tizi Uzzu, iseg i d-tesfaydi terbaɛt n yilmeẓyen n Leqbayel (JSK), ad d-yewjed deg wakud i as-d-yettuɛeggnen, di taggara n waggur n ɣuct i d-iteddun. Iberreḥ s waya, lwali n Tizi Uzzu Mahmoud Djamaa, i yerzan ɣur-s taggara n ddurt iɛeddan, anida i yessefqed aswir uɣur wwḍen lecɣal n usenfar-agi. Yenna-d deg tirza-agi-ines, belli ilaq ad d-yili uqader n wazemz n useḍru n usuddis-agi. Am wakken daɣen ilaq ad yewjed sya ɣer taggara n waggur n ɣuct 2019. 

 D asuddis addalan, ideg yella unnar yettawin 50 000 n yimukan, asensu….atg. Iberreḥ-d unemhal adigan n yilmeẓyen (DJS) n Tizi Uzzu, Abderrahmane Iltache, belli imuhal n usenfar-agi wwḍen ɣer 90% yerna, ma ulac kra n wugur seg ar imir-nni, asarir-a (infrastructure) ad d-yewjed deg Ɣuct. Ad d-nesmekti kan belli, deg waggur n meɣres iɛeddan i sekben yakan 50 000 n yikersiwen n yimferǧen n unnar-agi meqqren, i d-igren s annar taluft n yisem-is.

 Imi imḍebbren n terbaɛt n JSK, nwan ad as-semmin ɣef yisem n ucennay Matoub Lounès, ma d kra n tamiwin-nniḍen, bɣant ad as-fkent isem-nniḍen. Ma d aselway n terbaɛt n JSK, Cherif Mellal, yemtawa d umsulɣu Guillaume Mulak i wakken ad yili d anemhal n usileɣ deg wammas n usileɣ n terbaɛt-agi. D amtawa ara yeddun ɣef teɣzi n 5 n yiseggasen, yetturaǧu ad yebdu axeddim-is deg waggur n yunyu i d-iteddun. D Guillaume, ara d-yelhin s usileɣ n yimurar ilmeẓyen ara d-tettrebbi terbaɛt-agi n yilmeẓyen n Leqbayel deg wammas anaddal, ara yilin deg tama n Wad Ɛisi. 

   Gh. A. 

  
 Fière Kabylie d ammud n tmucuha, tinefusin akked Yemma-s n ddunit i d-yessufeɣ Djamel Arezki ɣer tezrigin Tafat deg useggas 2017. D adlis i yura s snat n tutlayin : tamaziɣt, tafrensist, anda ara naf tlata n yiḥricen, amezwaru d Timucuha n leqbayel am Ɛli bu tlufa, Adrar aberkan, Tamacahut n yimekreḍ, Bejliman agujil, Maḥduk d Mahbul, Mm tuɛwijt n tqejjirin akked Tmacahut n Ɛli akked yemma-s taɣeddart. Ma deg uḥric wis sin, yura Djamel Arezki Tinfusin d tedyanin n yiɣersiwen, am Ddunit tetteddu d win ibedden ulamma baba-s d aɣyul, neɣ Uccen, izem d yilef, Ttif tilleli d laẓ wala tawant d tuqqna…atg. Aḥric aneggaru, Yemma-s n ddunit, yella deg-s Unẓar, Areṭṭal n taɣadt, Taɛkemt n umdan, Tala n waggazen, Wa ibennu, wa yetthuddu, syin d asteqsi ‘’I wacuɣer Leqbayel xeddmen azemmur ?’’ iɣef i d-yerra umara. Ɣef wakken i d-yenna umaru, yesqucceḍ-d ayen akka i d-yura srid seg yiɣbula, meḥsub seg yimi n yemma-s, daymi ula d taɣuri n udlis tusa-d fessuset u tjebbed ad tkemmleḍ tamacahut neɣ tanefust alamma tsellek. Zyada ɣef wanect-a, yessen umaru amek ara yesseqdec tignatin i yettilin deg tira n tmucuha d wamek ara yessiweḍ izen n uḍris i yimeɣriyen, ladɣa, imi yella netta, yakan, d amaswaḍ deg uḥric n usegmi aɣelnaw. Am wakken i yefka tagnit i wid ur nessin ara ad ɣren neɣ ad hedren taqbaylitt i wakken ad fehmen aḍris, imi i d-yura tasuqilt-is s tefrensist. Ilul Djamel Arezki ass 10 deg yennayer 1966 deg Tezmalt. Ha-t-an la yettheggi duktura-ines deg tesdawit Paris VIII. Yessufeɣ-d, yakan, Akal d wawal, am wakken i d-yessufeɣ Mohand Said Amlikech akked Yahia Bellil. Yettikki, diɣ, deg udlis De la pédagogie de projet et de l’enseignement de tamazight iɣef i d-yella deg lmendad Nasser Ait Ouali. Yerra-d ɣer tmaziɣt Ussan n uzemmur deg yidurar n leqbayel n Rachid Oulebsir. 

  Farida Elharani 

  
 Thegga-d tdukkla Asirem Guraya, deg tɣiwant n Msisna, yiwen n wahil s wazal-is, d wis 5 i t-yecban, i usḥesses ɣef temnaḍin tireḍbanin, i lmend n wass-nsent amaḍalan i d-yettuɣalen yal 2 furar. Di ttiɛad, yemgarad ayendin wahil i d-yersen i yimekkiyen n waṭas n tuddar. Imi dɣa, ugar n temsikkent tansayant i d-yettwafesren i tmuɣli, kraḍ n yimsizwar i d-yellan, rzan kraḍ n yiḥricen n medden. Amezwaru yeɛna kan arrac, i yumren ddeqs s umsizwer n usuneɣ i asen-yemmuggen. Wis sin yerza ahat s waṭas tiḥdayin, imi d amsizwer n wučči i d-iḍefren. Ma yella d wis kraḍ, yettwahegga-d kan i wid iḥemmlen tuṭṭfiwin s tsewwart akked uḥraz n uqbur. Skud amsizwer-a yessutur-d tawlaft akk taqdimt n tmellaḥt. Seld aya, ɛeddan merra yimeḥḍar i wuẓzi n ḥawla n yisekla deg yiwet n tegnit n unnecraḥ d tumert. Syin yemmug ureqqeɛ d useggem n tmellaḥt tadigant n Msisna, send ad yekker akk urbaɛ i umḍiq ansi ara tebdu tikli ɣef uḍar i tuffɣa i d-sihlen s adrar.

  M. K. 

  
 Si zik n zik, ǧǧan-aɣ-d yimezwura aṭas n tɣawsiwin d lecɣal s wacu ara nelḥu ɣer sdat. Akken neẓra akk, amaynut yettlal-d seg uqbur. Limer nedda deg ubrid-nsen, neḍfer lǧerra n udar-nsen, ilaq ur yeḍri yid-neɣ wayen yeḍran. « Ansayen n lejdud d agerruj ur irehhen ur yettnuzu». I d-tenna Nna Zwina mm 80 n yiseggasen. Mi ara ad netwali s anda i tewweḍ tmetti taqbaylit, mebla lebɣi yetteɣlayed imeṭṭi seg wallen. Taqsiḍt i aɣ-yeḍran ad tt-id-nebdu seg llsas-is, seg tmeṭṭut, tigejdit n Tmurt n Yizwawen. Amek almi teǧǧa tesmeḥ deg tqendurt? Ayen akka tbeddel-itt s ujellab ur nelli d ayla-s? Acimi? Tin yebɣan ad tesṭer iman-is, ulac acu d-yecban taqendurt n yemma d setti. Rnu i waya, anda-tent tid iḥerzen azeṭṭa? I teḥmilt-nni?. Lebni s ideqqi d wuɣud i d-ǧǧant temɣarin-nneɣ. Deg yiwen n udiwenni i d-newwi akked yiwet n tnelmadt yeqqaren tamaziɣt di tesdawit, tenna-d s usḥissef: « Agdud mebla lasel, ur as-d-yegri uẓar ara yeḍfer. D aya I aɣ-yeḍran, yeɛreq-aɣ wayla-nneɣ. Tiḥdayin n tallit-agi, ttmeslayent ala ɣef wayen ur nɣemmi. Tafekka dagi, ma d allaɣ yezger lebḥur. Idles-nneɣ ɣef wacu ɣlin yirgazen, ddan yidammen, yuɣal ur yesεi azal. D dderya n Dda Lmulud At Mεemmer meεna, ttmeslayen tutlayt n Molière». Mačči d lεib win yessnen tutlayt neɣ idles n tmura-nniḍen. Tawaɣit d win i tent-iḍefren, yeǧǧa tin n yemma-s d baba-s. Dɣa ayen yessewhamen win i ak-d-yinin nekk d aqbayli ḥemmleɣ taqbaylit-iw, ma d isem-is ur yessin ad t-id-yaru s teqbaylit-agi. Aṭas i nemḍel nerra fell-as akal, ur d-nerri s yisalli. Laṣel-nneɣ, yuḍen yerna aṭṭan-is d arraw-is. Ma tkemmel akka, ur iεeqqel baba-s mmi-s. Ihi ma ur nessider nekni agerruj-nneɣ, wiyaḍ ad t-ɣebbren.

  K.K. 

  
 Belkhir Mohamed Arezki, s yisem-is n tẓuri Belkhir Mohamed, d anaẓur, si zik-is iḥemmel ccna aqdim, isell aṭas i radyu tis snat, ladɣa tidwilin-nni n ccna. D acennay n temnaḍt n At Wagennun, yeddan deg ubrid n yinaẓuren imeqranen n tama-a. Ulamma seg useggas 1985 i yebda ccna i yiman-is, syin akkin deg useggas n 1989, iɛedda-d deg tedwilt-nni “Ifennanen n uzekka” n Mdjahed Hamid. Maca armi d 2006, i yessaweḍ ad d-yessufeɣ tasfift-is tamezwarut, iwumi isemma “Lehna”, di 2008 yerna-d tis snat, yefka-as azwel-a”Fiḥel”. 

 Syin ɣur-s, yeqqim 10 n yiseggasen, i wakken ad yernu tasfift-is taneggarut, iwumi iga isem “Fliksi-as-d”. Yesmenyif ad yecnu s ṣṣenf n cceɛbi, am wakken daɣen icennu ccna n tmeɣriwin. D isefra-s i icennu di tezlatin-is, gar yisental iɣef icennu ad nebder: Tayri, timetti, lḥif, tizlit tamḥaddit…atg. Tineggura-agi, ha-t-an deg ustudyu, yettheggi tasfift-is tis rebɛa, ideg ara ilit 10 n tezlatin. Ad nebder gar yizwal n tezlatin-a: Tajmilt i Matoub, lalla,…atg. Ɣer taggara, ad d-nesmekti kan belli, afennan Belkhir Mohand, yella yesmeḥsis i yicennayen iqburen “Slimane Azem, Salah Sadaoui…atg, armi i-d-yufa iman-is d acennay. 

  Adaoun Abdelghani 

  
 Mebɛed mi ttwaxedment kra n tezrigin n tmeɣra n uẓeṭṭa deg Uxxam n yidles Mulud Mɛemmeri deg temdint n Tizi Uzzu, anda i d-yeḍra aṭas n uhedwir ɣef uneqqel-agi seg taddart n At Hicam ɣer temdint-a, ha-t-an yuɣal sser ɣer tmurt. Teḍra tmeɣra n uẓeṭṭa deg uxxam-is n zik. Teldi tezrigt tis 11 ass-nni n lexmis 9 deg ɣuct 2018 s wudem unṣib deg taddart n Hicam. Deg usiher-a ara idummen seg 9 ar 13 ɣuct, ḥedrent ugar n 10 n lwilayat n tmurt n Lezzayer, yal ta s temsikent-is. Xas mgaradent tɣawsiwen n 80 n yinḍan i iḥeḍren ttiɛad-agi, acu kan d aẓeṭṭa i yeṭṭfen aḥric ameqqran. Akka ara naf tiqendyar n leqbayel s lesnaf-is u s yal tama n tmurt. Zyada ɣef wanect-a, llant-d temsikniyin n tinḍi-nniḍen, yecban afexxar, lfeṭṭa, tament,…atg. Am wakken i yella usnuzu s ubuddu n sin yimyura-agi : Merriche akked Nait Abdellah. Llan-dn diɣ, isaragen, amezgun akked ccna. Ma d iswi n tmeɣra, tenna-d yiwet gar yimsuddesen : ‘’Nebɣa ad nesselmed lḥirfa-agi i tsutwin i d-iteddun imi aẓeṭṭa d ayen i aɣ-d-ǧǧan yimezwura d lamana. Xas ulamma teṣɛef teswiɛt ideg i nella, meɛna neckunṭeḍ deg tẓerbit-nneɣ u nedda d lweqt-nneɣ’’. Ma ɣef umgarad yellan gar tezrigin yeḍran deg temdint n Tizi Uzzu akked tid i d-yellan deg taddart n At Hicam, yenna-d yiwen yimḍebber : ‘’Yemgarad aṭas. Dagi deg Wat Hicam xir. Dagi, ttasen-d wid teɛna temsalt, wid yebɣan ad walin neɣ ad aɣen, mačči am Tizi, win tufiḍ yekcem u yerna mebla lmeqsud. Ula d asenzi, deg Wat Hicam i d-yettili s waṭas. Yerna, akka, ttasen-d yimerriyen ɣer taddart i wakken ad tt-issinen. Xas ulamma ulac lemɛawna-nni n zik sɣur wid teɛna temsalt, meɛna nexdem sw wayen nesɛa, ayen iwumi nezmer’’.

  Hocine Moula 

  
 Deg tdiwennit-a, newwi-d awal akked umarau Madjid Oumnia ɣef udlis-is amaynut, tamsalt n tsuqilt, amek yelmed tira n tmaziɣt i yiman-is akked wayen-nniḍen.

  Aɣmis n yimaziɣen : I wacuɣer tferneḍ ad tesuqleḍ tullisin n Isabelle Eberhardt ? 

  Madjid Oumnia :  Isabelle Eberhardt, d taneɣmast tamezwaut n ṭṭrad di ddunit, d tamyarut n wungalen. Ferneɣ ad suqleɣ Isabelle Eberhardt akken ad tt-id nemmekti, ad tt-nissin, d tin ilemden tira taqbaylit, maca asmi nudaɣ ɣef yidlisen-is, d wagi n tullisin i d-yeɣlin gar ifassen-iw, dɣa ɛniɣ-t. Ayagi ladɣa bɣiɣ-as-tt d tajmilt imi telmed taqbaylit weḥd-s s wallalen n tallit-nni n yiseggasen 1890, di « la Suisse ». Yerna ur tesɛi ara akk aẓar aqbayli ; yemma-s d Talmanit s laṣel, d Taṛusit di tɣelnawit imi tercel d Uṛusi.

  Amek i d-yella usuɣel n 23 n tullisin-agi ? 

 Di tazwara, bɣiɣ ad suffɣeɣ ammud n tullisin-iw, nekk. Imi ur d-smideɣ ara azal n wammud, ihi rriɣ-tent ɣer rrif. Tullisin-a, d asuqel amezwaru-inu. Ur i yi-shilent ara, ladɣa imi yura s uɣanib n tefransist n tallit-nni, acku ur ilaq ara ad yeffeɣ umdan seg yinumak n tenfalyin i d-yessuqlen ɣer teqbaylit.

   Yella-d useqdec n waṭas n wawalen atraren deg tira-k, acu n ssebba n waya ? 

  Isefk fell-aɣ tura ad neseqdec awalen atraren, ayɣer ?Llan wid yerẓan iqerra-nsen, ɛetben akken ad d-sufɣen isegzawalen ; ilaq usemres-nsen akken ad naɣ tannumi yid-sen, ma d tasuta i d-itteddun, ɣer ɣur-sen ad yuɣalen d imugna. Tella diɣen ssebba-nniḍen ; llan wawalen n tfrensist i d-yemmalen kra n tɣawsiwin iwumi ur nesɛi ara awalen-nsent iwulmen. Cwi kan llan isegzawalen. Ad rnuɣ tamawt-nniḍen : llan wawalen iqburen, n zik yettwattun, ass-a ara d-ttuɣalen amzun d imaynuten. Annect-agi diɣen cwi imi yella usegzawal Dallet i aɣ-d-yefkan afud ameqqran.

  Tullisin-agi, ttakent acbih akked tmucuha n teqbaylit ? 

 Ur ttakent ara acbih. D tullisin i d-tura ɣef tudert n tmetti n tmazɣa, amek ttidiren tamhersa, lḥif ittɛeddayen fell-asen, amek i asen-tteksen akal-nsen, ar taggara, ggran-d yinaṣliyen d iqeddacen-nsen, amek seḍmaɛen ilmeẓyen akken ad gaǧin d ispahiyen mi slaẓen tiwaculin, d tegnatin tucmitin i d-xelqen di tmetti, atg…, annect-a akk i tɣunza Isabelle Eberhardt daɣen ɣef i d-tura, daymi riɣ medden ad ɣren ɣef tmeddurt-is, ad tt-issinen ugar.

  Ɣef wakkern i d-tenniḍ, tlemdeḍ tira n teqbaylit i yiman-ik. Awal ɣef wanect-a… 

 D awal yerna d tidet. Ur faqeɣ ara armi i d-uffiɣ iman-iw ttaruɣ s tmaziɣt. Ayagi s usebɣes n umyaru, Mass Ahmed Nekkar, i yi-irecden ad kemmleɣ tira, asmi i as-fkiɣ tullisin timezwura ad tent-id-yesseɣti, acku imir mazal ttaruɣ s tucḍiwin. Ih, lemdeɣ iman-iw, maca ssutureɣ imeddukkal ssneɣ akken ad yi-d-mmlen, steqsayeɣ-ten. Llan daɣen yigrawen n teqbaylit di Facebook, ukkud lemdeɣ aṭas, d wid i yi-kksen akukru i yiwenniten ; zemreɣ ahat ad d-iniɣ d anagraw inefɛen mliḥ widak yebɣan ad lemden, ladɣa imi nettwet seg uɣerbaz.

  D adlis amezwaru wagi. Mebla ccek llan yisenfaren-nniḍen. Ma tzemreḍ ad aɣ-temmeslayeḍ fell-asen ? 

 Akka tura asenfar i yellan deg uqerru-iw d akemmel n wammud n tullisin-iw. Daɣen ssarameɣ ad rnuɣ tisuqilin n yidlisen n Isabelle Eberhardt, imi fell-as i yi-d-terṣel.

 Awal n taggara… Nekk, si zik-iw ḥemmleɣ ad ḍefreɣ ayen yeɛnan akk adlis yerzan timetti-nneɣ. Acu kan ur rriɣ ara ddhen-iw ɣer tira, armi d tura i stufaɣ i mi d amestaɣ(retraité). Ihi nniɣ-as ad snulfuɣ ccɣel i yiman-iw deg wayeg ahat ara nefɛeɣ medden. Yenna-as umedyaz-nneɣ L.A.M : « Zik, wa ihedder-itt i wayeḍ, ass-a, di lkaɣeḍ ad tt-id-afen yineggura’’.

  Yesteqsa-t Hocine Moula 

  
 Thegga-d ddurt iɛeddan tgezmi n Tizi n Berber n Tesbeddit Bgayet i yidles d tussniwin, s tallelt n tɣiwant-a, yiwen n ttiɛad n usḥesses ɣef waṭṭan n uxenẓir (lkunsir) n yidmaren, i yekkaten abeɛda tilawin. Ula d irgazen, yettili-d wanida i teṭṭfen aṭṭan-a tikwal maḍi. Deg wahil n wass-nni, d asarag i d-yemmuggen sɣur tmazzagt Massa Buǧaǧa ɣef uḥader seg waṭṭan-a n uxenẓir d wamek ilaq ad yili uɛeyyer n yal tameṭṭut ɣef zik lḥal. Imi mtawan yakk imussnawen n tesnujjya deg umaḍal d akken ma yettwawef waṭṭan di tazwara mi ara d-iban, llant aṭas n tegnatin akken ur yettḍurru neɣ ad yeḥlu yakk. Wamma ma teḥsa tmeṭṭut s waṭṭan-is mi ara ifit lḥal, ur tesɛiḍ acu tezmer ad d-teg, d ayen yettsuddun tesnujjya tatrart. Daymi lhant tegnatin n uselɣu d usḥulfu ma ttilint-d seg tikkelt ɣer tayeḍ, abeɛda deg yidurar. Skud mazal aṭas n tmesdurar ur neẓri d acu-t waṭṭan-a, ulamma aql-aɣ deg zzman ideg tenṭer ayendin tmeṭṭut seg-s. Ula d leḥsabat i d-iteffɣen yal aseggas ɣef umḍan amaynut n tid i yewwet waṭṭan-a axabit, mačči d wid yessefraḥen yakk. Send ad taḍen yiwet ihi, ad terwu tazzla i udawi yuqan, yelha ma tga aɛeyyer ɣur walbaɛḍ n yimsujjiyen.

  M. K. 

  
  Isufar 

 – 8 g n yiɣes

 – 2 n tɣenjawin n lmakla n ssker

 – 2 n tɣenjawin n lqahwa n lmelḥ

 – 1 n tɣenjawt n lmakla 

 n lebsel yeẓdan

 – 3 ½ n lkas n lfarina n uɣrum

 – 1/2 n tebselt igezmen 

 d timḍewwrin

 – 2 n tɣenjawin n lmakla 

 n wudi yefsin

  Aheggi 

 Sefsit s waman iɣes akked ssker daxel ufenjal ameqqran, teǧǧem-t azal n 10’. Rnut ɣer daxel-is lmelḥ, lebsel yeẓdan akked sin n lkisan n lfarina. Syin, rnut-as ciṭ n lfarina, treggim yal timerniwt. Ɣummet afenjal-nni, tanfem-as ad yali azal n ssaɛa deg umekkan yeḥman. Mi yuli, tmeslem-t d taqrist u tanfem-as ad yali i tikkelt-nniḍen azal n 40’. Seḥmut lkuca ɣer 190. Serset lebsel-nni imḍewwer s ufella n uɣrum, tdehnem-t s wudi. Sewwet-t azal n 35’. Stezmert-nwen.

  Daya 

  
 Tineggura-a, anida tezzi tiṭ-ik ama deg yiberdan neɣ deg yimukan-nniḍen, ala tiqerɛatin d tebwaḍin n uplastik ara d-temlileḍ. Ulac tardast deg wakal n tmurt, ur tḥuza ara taluft-agi n yiḍuman n uplastik. Win iwumi tenniḍ, ad ak-yini : « Mačči d nekk ara d-iqeɛden tamurt ! ». Yal wa yettara-d ṭṭlam ɣef wayeḍ ; imezdaɣ qqaren-d d tiɣiwanin ur nxeddem ara axeddim-nsent, nutenti si tama-nsent, ur sawḍent ara ɣer lebɣi-nsent, yerna seḍlament imezdaɣ. Ma d tiddukliwin i iqedcen deg uḥric n twennaḍt, ula d nutenti sḥasfent ɣef liḥala n twennaḍt di tmurt, xeddment ahat nnig tezmert-nsent. Ula d asmi i yuɣalen yiḍuman d idrimen, ur cliɛen ara yimdanen, imi d tidet d idrimen-nsen i ṭeggiren mačči d iḍuman-nsen ! 

 Mbeɛd mi d-yessawel uɣlif n twennaḍt ɣer tḥawact n yiḍuman deg wakal aɣelnaw, tettwalqeḍ-d tnecta (tasmekta) n 474,38 n yiṭunen yiḍuman n uplastik. D tigawt taɣelnawt iwumi semman « Aggur War Aplastik ». Tebda, ass n 21 cutember yezrin, ad tkemmel alamma d ass-a n, 21 tuber 2019. Ad d-yili uḍfar n tigawt-a taɣelnawt, sɣur teseqqamut n uḍfar d uktazel, yetabaɛen ɣer uɣlif n twennaḍt. Am wakken, i ssawḍen ad d-suddsen azal n 69 n yisaragen d yimyaggren deg yakk timnaḍin n tmurt, i usefhem i medden ɣef wazal d wamek ilaq ɣef umdan ad iseḥbiber ɣef ugama d twennaḍt. Rnu ɣer wahil uzzig i d-yellan i yigerdan (inelmaden) n uɣerbaz, ɣef teɣzi n 3 ssmanat n tigawt-agi. Yella-d deg-s uttekki n tmetti taɣarimt ur yesɛin tamtilt, ama d tiddukkliwin tisadarin (professionnelles), ama d tid n twennaḍt d yilemẓiyen, ama d tigrawin n yiskutiyen, ama d imezrawen (isdawanen), tiseqquma n tuddar neɣ n yimḍqan, iɣerbazen d udmawen n tmetti yettwassnen ɣer yidis n yiduba idiganen d yiɣsuren n ufran d wallus n usseqdec n wafrasen.I lmend n waya, daɣ deg lwilaya n Ǧiǧel d Ɛennaba, nulfan-d kra n tkebbaniyin i lmend n ulqaḍ n yiḍuman n uplastik, ara d-ixelqen ama d imekwan n uxeddim, ama d asizdeg n twennaḍt. Am wakken daɣen i d-heggan ticemliyin n uqɛad n kra n yimukan deg kra n lwilayat n unẓul n tmurt i wakken ad d-yili wallus n useqdec n wafrasen n uplastik, yernu iger-d uɣlif n twennaḍt tiɣri i yimdanen terza temsalt akken ad sseftin deg uḥric-agi i d-isekcamen idrimen. 

  Adaoun Abdelghani 

  
 Seld ayendin n lɣiba n ttbut ɣef melmi ara d-yeffeɣ uḍebsi-s amaynut n 2019, d utqelleq d uraǧu ɣur medden i t-iḥemmlen, a-t-an iberreḥ-d ussan-a unaẓur Zedek Mulud deg usebter-is unsib n Facebook s wazemz n, 27 tuber 2019, i tuffɣa n yiseɣrez-is, ama di Tmurt neɣ di Fransa. Ilaq ad d-nini aṭas i yeffeɣ ssber ɣef melmi ara ḍillen ɣef umaynut n Zedek Mulud d wayen iɣef yessefra, neɣ d tlufa i yesleḍ di tallit-a iɛeddan. Ladɣa ma neẓra belli tura tewweḍ ɣas ad d-nini ɣer semmus n yiseggasen segmi i d-yesres deg ulzuz aqeddic-is anaẓuran aneggaru s uzwel n « Asderfef » di taggara n 2014. 

 Ma nemmeslay-d cwiṭ ɣef wayen ara yilin di tmuqint-a tajdidt n uẓawan d usefru n mmi-s n At Xelfun, ad d-nebdu seg wayen i d-yessufeɣ s wudem azayez i lmend n tuzzya tamaḍalant, d wayen i d-yecna ihi ɣef usayes ama di Tmurt neɣ berra-s. Imi yetturaǧu ad tili deg yiseɣrez-a amaynut tezlit « Allen swant, imi yeffud » ideg yessemlal tilufa n tmetti d tsertit. Daɣen, yewwi-d ad d-teddu ula d tizlit « Teqqleḍ d lɣerba a Tamurt » s wayes i d-yemla kra n tmentilin i t-yeǧǧan yezdeɣ tura di Fransa akked twacult-is. Ugar n waya, iqarr-aɣ-d Zedek Mulud deg yiwet n tdiwennit i as-nga imalasen yezrin d akken ihegga yiwet n tezlit d tajmilt i umeɣnas Si Lḥafiḍ i lmend n uḍebsi-a n 2019. Ula d yiwet n tezlit ɣef Yennayer iban-d lḥal ad tili daɣen, rnu yecna-tt s wudem ara iḥazen akk Imaziɣen n Tmazɣa. Ad d-nesmekti d akken ɣef wakken i aɣ-d-yenna Zedek Mulud, yewwi-d ur tettili deg yiseɣrez tezlit-nni « Amremmu » meskud yesres-itt-id yakan deg terga-s n Youtube. Ur yettɛeṭṭil ihi uḍebsi ad d-yeffeɣ, imi ur ilaq ad t-yezgel yal Azwaw.

  M. K. 

  
 Imḍebbren n ubaraǧ n Tilesdit bdan, taggara n yimalas yezrin, yiwet n lḥemla n useɛlem ɣef lemḍerra i as-d-igellu usucef deg yibaraǧen d tmedwin anda aṭas n terwiḥin i yettruḥun. Ɣef waya, yakk ttawilat ilaqen ttwaheggan-d i wakken ad yaweḍ yisalli alamma d tudrin ibeɛden maḍi deg temnaḍin n ddayra n Bechloul. Ɣef tkerrust yettezzin, ama deg temdinin neɣ deg tudrin tettwaɛelleq nezmer ad d-nɣer : « Asucef deg yibaraǧen yessawaḍ ɣer lmut : Hadret ! » Am wakken daɣ ttwaferqent kra n tewriqin anda i d-ssegzin yimḍebbren tixeṣṣarin i d-yettilin yal aseggas. Dɣa da i d-smektan belli aman n ubaraǧ mgaraden d wid n lebḥer imi imezwura d wid i izemren ad cebbken amdan deg lqaɛa, rnu ur as-ttaǧǧan ara tagnit i wakken ad d-yifrir imi d wid fessusen s waṭas. Deg ubrid-nsen, imḍebbren n Tilesdit ur ɣfilen ara deg usmekti n yimdanen d akken yal anebdu ddeqs n terwiḥin i yettruḥun deg yimukan-a ur nesɛi ttawilat wala lɛessa, imi zgan ttilin d tifexxet i yilmeẓyen. Ɣef waya, awal-nsen iressa ɣef tikti anda abaraǧ d win i d-yettakken aman i tissit d tfellapht ur yezmir ad yili d amekkan i usucef.

  M. Smail 

  
 Yella-d, ussan iɛeddan, usizdeg n teftist talemmast n temdint n Tegzirt.

 Imi tezdeg n twennaḍt tesɛa azal d ameqqran, i tdawsa n umdan akked tdawsa n wakal s timad-is, ihi ɣef waya, i d-ttnekkaren s tebɣest tameqqrant yiɛeggalen n tddukkliwin-agi, u ssawalen-d di yal tama n tmurt i yimdanen, ladɣa deg ussan n ustaɛfu, neɣ ɛad deg tegnit-agi n ukman n bessif, i wakken ad ffɣen ɣer tukksa n yiḍumman i d-yezzin i tnezduɣin-nsen neɣ ammus i yettmenḍaren deg yal tama n tmurt. Aseggas-a, ad naf tamerrit mačči am tin n yiseggasen iɛeddan, imi yettwagdel unekcum ɣer teftisin tizuyaz n lwilaya n Tizi Uzzu alamma yella-d ttesriḥ s teɣtes yeṭṭef lwali Maḥmud Ǧamɛa. Aya, yedda-d gar ttawilat n useḥbiber ɣef unfafad n Kuṛuna i yuɣen amaḍal merra. Ɣas akken tella tegdelt, maca ayagi ur yemniɛ ara iɛeggalen n tddukkla « Lions Club Tigzirt Doyen » n tɣiwant n Tegzirt i wakken ad d-ffɣen ɣer usizdeg n teftist tameqrant yellan deg tlemmast n temdint-a tinmerrit. Tagi, d tikkelt tis snat i d-gren tiɣri i yimezdaɣ akken ad ruḥen ad d-fken afus n lemɛawna, mbaɛd mi d-tella tmezwarut ass-nni n sed 06 yunyu. i lmend n usfugel n wass amaḍlan n twennaḍt, i d-yettilin yal aseggas di 05 yunyu. I usmekti, tesfaydi-d tɣiwant, dɣa, s wazal n 50 iqecwalen i deg ttaran iḍumman, bac ad d-yili uḍegger-nsen daxel. Akka i d-rran yimezdaɣ, meẓẓi meqqer i usiwel u fkan-d nnig tazmert-nsen i leqdic-a n usizdeg, ladɣa imi llan ttawilat n uḥader am : tekmamin, iqeffazen d gel hydro-alcoolique. Ɣas akken ulint tfesniwin n lḥamu, meɛna ur ḥbisen ara, kemmlen leqdic-nsen armi i as-fkan udem amaynut i teftist. Iɛeggalen n tddukkla-agi, ur ssinen ara astehzi, mudden-d tamuggint i dduṛt i d-iteddun i usizdeg n teftist-nniḍen. Yacine Meghzifene.

  
 Awal, nnan-t-id yimussnawen, d akken acengu amezwaru n twennaḍt, d amdan. Mačči d tigawt, mačči d snat i d-yettwekkiden ayagi. Imi, d netta i d tamentilt ama n usewsex n ugama d udegger n ugudu deg-s. Neɣ n uḥader d useḥbiber ɣef twennaḍt, i kksen medden seg umawal n tudert-nsen. D ayen i d-yeglan s igemmaḍ i yifen tifrat iwumu yezmer walsi. 
  Ass-a, nettwali deg twennaḍt teqbeṛ, neεṛeq gar tegrest d unebdu. Umma d nnefs-nni i nesnuffus, yeččur d aɣebbaṛ akked yimikṛuben. Rnu ɣer waya, ula d tizegwa-nneɣ, ṛɣant yakk daymi i yenqes ufmiḍi n Oxygene seg twennaḍt. Ahat tiṣeddaṛin tiεlayanin n lḥamu d ssebba n tmes ineddren deg-sent. Meεna, ula d amdan ittekka daɣen deg waya, acku yettḍeggiṛ zzǧaǧ deg ugama. Ayen yessuhamen ugar, llan yiεdawen n tudert, i yesraɣayen tiẓegwa s uɛemmed. Ahat deg yiseggasen yezrin, ssendahent kra n tddukkliwin medden ɣef ubaɣuṛ n tzegwa d wazal i sεant di tudert-nneɣ n yal ass. D anemgal n useggas-a, imi yeḥbes uxeddim-nsent n usendeh d uwelleh n yimdanen. Akken neẓṛa, aṭṭan n Corona, yeḥbes medden deg yixxamen, yegdel fell-asen axeddim. Meḥsub ɣas ma yella ayagi yegla-d s ubaɣuṛ i ugama seg yiwet n tama, meεna seg tayeḍ-nniḍen, iḍuṛ-itt. Acku kra n medden rezzun ɣur-s akked twaculin-nsen, meɛna tḍeggiṛen deg-s ahicur-nsen. Ayen i nettwali tura d anagi, dɣa, ɣas tura kan i yebda unebdu, lameεna ddeqs n tẓegwa i yerɣan. Ihi, yewwi-d ɣef wid teεna temsalt ad d-afen tifrat s uɣiwel. 

  K. K.  

<pre class="wp-block-code"><code></code></pre>
  
 Ulamma aṭas n yiseggasen segmi tella war ma tesleḥ i waṭas n tlufa, imi ḥaca i tukksa n tuɣmas, acraḍ d udawi n lǧerḥ afessas, ha-t-an tetteddu deg kra n yimalasen, ad d-tuɣal tegtensujit (polyclinique) n Tizwal amek i tt-ssaramen ad d-tili yimezdaɣ n tɣiwant n Ayt Smaɛel seg waṭas-aya. Dduzan akk, i ilaqen ihi akken, ad yili dinna uqeddic izerben (point d’urgence), ur mazal ala ayyur neɣ sin, ɣef wawal n yiwen seg yimḍebbren n tɣiwant n Ayt Smaɛel. « Nezmer ad d-nini ḥeḍru-d ad d-yali yiṭij ɣef tɣiwant-nneɣ. Imi nemsefham lwaḥi d tamiwin i teɛna taluft i uzday n yiɣallen akken sya ɣer taggara n meɣres, ma iḍul, ad inuḥ din uqeddic izerben ». I d-tenna teɣbalut-nneɣ. I d-iwekkden d akken « di tazwara ur ileddi ara uqeddic-a izerben 24/24 n yisragen. Maca, simmal ad iqeddec, simmal ad yettnernay ». Ilaq ad d-nini deg temnaḍt tamsedrart am Ayt Smaɛel, yewwi-d tili acḥal-aya segmi inuḥ din uqeddic izerben. D iḥeyyaren i sɛeddayen yimezdaɣ-is akken ad siwḍen amuḍin deg tegnatin igerrzen i sbiṭarat yemgaraden, am win n Umrij d win n Xerraṭa. Tikwal, yella wanida ttenqasent tegnatin n usellek n walbaɛḍ ma nṭerren send ad ttwaselfun deg sbiṭarat-a ibeɛden. War ma nettu lmeḥna n tegrest, imi tikwal ireggel udfel iberdan, ur yettaǧǧa i ḥedd tuffɣa, i udawi neɣ kra-nniḍen. « D ayen i la nettraǧu seg wacḥal d aseggas tura. Nḥar dayen kan melmi ara yeldi uqeddic-a, ad naf tazeqqa-a d tamsellekt ». D awal n yiwen n ubabat seg Ayt Smaɛel. Ad d-nerr awellih d akken ula d takerrust n usellek, ad d-tettwawi seg Xerraṭa, anida tres, mi ara yebdu uqeddic-a izerben.

  M. K. 

  
 Tesker-d tkebbanit Mozilla, deg yulyu 2017, yiwen n usenfar d ameqqran n uɛqal aɣectan (reconnaissance vocale), iwumi tsemma « Common Voice ». Ma yella, deg tazwara, ala kra n tutlayin i ikecmen deg-s, acu kan deg wagguren-agi inerggura aṭas i d-yernan n tutlayin, gar-asent, dɣa, tutlayt taqbaylit. Ad d-nesmekti belli iswi n usenfar ɣer Mozilla d aheggi n taffa n yisefka n taɣect i uzayez s umata, akken ad t-tallel deg usnulfu d usihel n yisnasen neɣ n yiqeddicen n taɣect. Aya, yettuneḥsab d asurif ageɛmir i tger tutlayt taqbaylit deg umaḍal n Internet, imi tella deg-s. Yebḍa usenfar ɣef waṭas n yiḥricen, am usekcem n tefyar, taɣuri-nsent, d uwekked-nsent ma seḥḥant neɣ uhu. Imi yeldi i medden merra, yal yiwen yezmer ad d-yessumer tifyar, ad yessekles neɣ ad ibuṭi, ad d-yili ɣer taggara usiffi deg uɣerbal. Ayen icudden i usekles n taɣect, yewwi-d ɣef yal yiwen ad d-yenṭeq tifyar akken iwulem lḥal. Mebla ma yettu, ilaq ad yili deg tegnit n war lḥes d lhul, akken ad yezdig uklas-ines. D asenfar s wazal-is ara d-yawin ayendin d abaɣur i tutlayin d yiɣerfan, imi ar tura, ala 46 n tutlayin i ikecmen deg-s. Deg yiẓeḍwan inmettiyen Facebook d VK, yezga yessawal-d Muḥend Belqasem, agensas n usenfar-a deg Mozilla si tama taqbaylit, i wid akk izemren ad d-fken afus i usnerni n usenfar-a, ama s tikci n tefyar neɣ s usekles n taɣect-nsen. Aṭas i d-yerran i tiɣri, rnu mazal yettsemmid uqeddic alamma yewweḍ ukurpus, s tɣara yelhan, ɣer wazal 10 000 n yisragen n umeslaw. Mi ara d-ttwagemrent tukkisin n tuɣac n yimdanen, armi temɣur taffa n yisefka, yezmer yal yiwen ad ten-yesseqdec deg yal asenfar n taɣect i d-yettheggi, amedya asnas n ulmad n teqbaylit. Seg yiswan n usenfar-a Common Voice daɣen, d aɛiwen n tegzi tamacinant deg umeslay d umsefham akked walsiyen. S waya, tebɣa daɣen tkebbanit Mozilla ad tefk tagnit i yakk tutlayin i wakken ad sɛunt amḍiq deg internet, ulamma akka tura drus seg-sent i yerza usenfar.

  M. K. 

  
 D asḥissef ameqqran i d-yeɣlin ɣef yimezdaɣ n taddart n Ayt Idris, ass n arim iɛeddan mettwal aɣelluy n yiḍ. Ula deg yiẓeḍwan inmettiyen, sbeyynen-d akk lɣiḍ-nsen seg wayen i d-yeḍran. D yiwen n yilemẓi asnawan bu 18 n yiseggasen, s tmezwura n B. L. i wwin yiḥemmalen n wasif Ageryun mi akken yella deg lexla akked kra n yimeddukkal, ɣef wakken i yuzzel wawal. Armi yekker uḥebber fell-as ugar n 3 n yisragen akken tettwawef tfekka-s, war iẓiɣer, meqrub yiwen n umkan n uxeddim. Seg zik dɣa i yettwassen wasif-a s tuɛert-is, ladɣa, deg lawan n yigeffuren. Imi ayendin d iɣeẓran n usamar n Bgayet i yettmarayen deg-s, abeɛda wid n Xerraṭa, Tasexriwt d Ayt Smaɛel. I usmekti kan, ugar n twizi d tdukkli i tifin n umerḥun, tella-d tallelt ula sɣur yirgazen n Uḥuddu Aɣarim n waṭas n tɣiwanin akked yijadarmiyen.

  M. K. 

  
 Beggsen yimezdaɣ n taddart-agi akken ma llan: Yal wa s wayen yezmer; ama s tedrimt, ama s iɣallen , neɣ s yisufar yemgaraden d ttawilat n uxeddim deg wahil n usizdeg n taddart-nsen. 

 Sdat n ugdal n tsertit iwatan n unegmu d ugarrez n ukatar n tudert n yimdanen, seg yemḍebbren teεna tamsalt, kkrent-d i yiman-nsen temdinin d tudrin n tmurt n Leqbayel i tsertit n ugerrez d tezdeg n tudrin. Yella-d waya s lmendad n tcetlin n Useqqamu Aɣerfan n lwilaya n Tizi-Uzzu i d-yessudusen, yal aseggas, timsizzelt Rabah Aissat n taddart zeddigen. Tukci n tedrimt swayes i d-tgellu temsizzelt-a, tettak afud muqqren i teseqquma n tudrin, akken ad sεunt tissas ɣef tezdeg n tudrin-nsent d umḥizwar ɣef yimeḍqan imenza n temsizzelt. Yiwet gar tudrin i d-yefraren s leqdicat-is yeddan deg tsertit n usizdeg d ugerrez n tudert, d taddart n Icerqiyen yettabaɛen tɣiwant n Mεatqa. 

 Beggsen yimezdaɣ n taddart- agi akken ma llan: Yal wa s wayen yezmer; ama s tedrimt, ama s iɣallen , neɣ s yisufar yemgaraden d ttawilat n uxeddim deg wahil n usizdeg n taddart-nsen. Aṭas n tigawin d leqdicat i d-yellan s lmendad n teseqqamut n taddart n Icerqiyen, d tddukkla n useḥbiber ɣef twenaṭ, i d-yessuddsen ticemliyin d twiziwin n usizdeg, d ugerrez n tewwurt n unekcum ɣer taddart, asenqes deg usemres n wayen akk yettḍurun agama d twenaṭ. Am waken i d-tella tuẓut n yijeǧǧigen ɣef leryuf n yiberdan imeqqranen n taddart akked uqεad n yizenqan n taddart. Iban-d umgarad d ameqqran gar wakken tella taddart-agi deg yiseggasen iεeddan d tura. 

 Ula d imezdaɣ, beggnen-d lfarḥ-nsen s leqdicat-agi igerrzen, i d-yefkan tugna yelḥan i taddart. Dɣa ssaramen ad ilin seg yimezwura deg temsizzelt i d-iteddun. 

  Ali Zalouk 

  
 I lmend n wannect-agi, heggan-d ahil d anesbaɣur i d-yellan, ass-nni n ssebt-agi deffir-nneɣ, 3 meɣres 2018, deg temkerḍit n tɣiwant-agi. Dɣa ɣef 09h00 n ssbeḥ, i yebda leqdic-agi s wudem unṣib, sɣur uselway n tɣiwant n Illula Umalu, syin ɣer-s, ddeqs i d-yemmeslayen ɣef leqdic-agi adelsan akked wansay-a aqdim. Bdan ahil-nsen, s kra n temsikniyin, yecban tin n tgella neɣ lemwakel n zik (abiṣar, ameqful neɣ tafurut, seksu…), tin lfeṭṭa akked tin n tqendurin n Leqbayel, afexxar neɣ talaɣt. Tella daɣen temsikent n yidlisen n tmaziɣt, am wakken daɣen i llan kra n yimura ɣef lmendad n usenzi s ubuddu n yidlisen-nsen.Ɣef 9h30 n ssbeḥ, tella-d talilt (chorale) i d-yewwin kra n tezlatin s teqbaylit. Syin ɣer-s ɣef 10h00, yella-d usarag n umaru d umnadi deg uḥric n yidles d tutlayt tamaziɣt, Mass Rachid Oulebsir, i d-yewwin awal ɣef usentel-agi “Amager n tefsut ɣer yimaziɣen”. Mi yekfa usarag-agi, suffɣen arrac imecṭaḥ ɣer yiḥerqan d yigran, megren-d timeqqunin n yijeǧǧigen, yerna qublen tafsut s wudem yennecraḥen. Ma ɣef 11h00 n uzal, ḍrant-d snat n temsizzliyin, yiwet n tmedyazt (gar usefru akked ucewwiq), tis snat deg usewwi n arkut (plat) igerrzen. Syin akkin, ɣef 12h30 kemmlen ahil-nsen, s tɣuri n tmedyazt d yisefra, kra n ccnawi sɣur yiwet n terbaɛt n yilmeẓyen…atg. Ma ɣef 13h30 n tmeddit, seknen-d amek i d-tettili tmeɣra n zzwaǧ zik-nni, tin ɣur-s, ɣef 15h00 n tmeddit, tella-d tukci n yigerdasen n usebɣes i wid yettekkin deg leqdic-agi. S wakka ihi, i d-smektan Wat Illula Umalu ansay-agi amaziɣ aqbur, i xeddmen medden yal amenzu n tefsut deg leḥsab n yimaziɣen. Bɣan daɣen deffir n leqdic-agi, ad ẓẓun tikti n useḥbiber ɣef unsay-agi s wuzzig neɣ ɣef wansayen n lejdud-nneɣ s umata.

  Adaoun A. 

  
 Akken ad teddu deg ubrid n wahil-is i d-tga taggara-a, thegga-d, ddurt-a iɛeddan, tddukkla tadelsant Itri n Ugeryun n Tsexriwt kra n warmuden (activités) idelsanen seg 21:00 d asawen. Gar-asen dɣa, yella-d usarag-is wis kraḍ segmi i as-tekker i teɣlust taseklant deg temnaḍt. D taɣiwant n Tsexriwt i d-yezgan s wazal n 60 n yikilumitren ɣer Usamar-anẓul n waɣir n Bgayet. D Mass Buzid Bumezwed i d-yettwaɛerḍen tikkelt-a i usarag, ideg i d-yewwi awal abeɛda ɣef « Iɣẓer n Ugeryun ddaw temhersa tafransist ». Deg wakud i yekka usarag-a, i yemmugen deg unammas adelsan n Lberj n Mira, yessefti umsarag (conférencier) akken yessefk awal lwaḥi d uzayez i yenwan ad yeḥḍer. Ulamma ahat mačči aṭas n yimezdaɣ i d-yettarran ddhen-nsen ar tura i yisaragen i d-suddusen, maca s wis kraḍ-a, ẓran yiɛeggalen n tddukkla aql-iten deg ubrid i d-nejren si tazwara. Ad sḍefren asarag-a s wayeḍ, alamma i d-jebden ugar n lɣaci, imi d win i d iswi-nsen. Ɣer tama n umezgun, iwumu ssawalen Yemma-s n tẓuriwin, tessuddes-d daɣ tddukkla-a iɣef nettmeslay, asenɛet n yiwet n tceqquft n umezgun s uzwel n « Tayri d udrim ». D taceqquft i d-tewwi terbaɛt Sin n Sḍisat, i d-yusan seg tama n Tezmalt. Yura taceqquft-a Mass Ǧamal Yasad, yesres-itt-id Mass Tariq Benḥamuc. Akkin i wussan yezrin, ad d-nesmekti d akken thegga-d tddukkla yiwen n umunulug i d-yesken Mass Nadir Belluz. Ayendin n medden i yerzan ass-nni, ɛawzen deg unnecraḥ.

  M. K. 

  
 Segmi i d-yekcem uvirus n covid-19 ɣer tmurt n Lezzayer, i d-yewwi yiwen umdan yettidiren di tmurt n Fransa ɣer temdint n Blida ass n, 27 furar 2020, tugdi tennerna deg wul n yimdanen. Simmal liḥalat n waṭṭan-a, ttnernayent kra kra. Imdanen mi d-wwin s lexber belli d aḥader d usizdeg kan i d ddwa n waṭṭan, bdan ttazzalen s tuffɣa n leɛqel ɣer tnessufar (les pharmacie), akken ad ten-id-ṣiḥen kra seg yisufar-a ilaqen, ama i yimdanen neɣ i yidgan i ttxalaḍen, akken ur yettenfufud ara ugar waṭṭan-a. 

 D isufar yecban «Le gel hydro-alcoolique», iɣisem (l’alcool) d tekmamin i ttarran i wudmawen akken ur ikeccem ara uvirus. Ayen i nwala ɣef teɣzi n yimalas-a, deg merra tnessufar n temdint n Bgayet, Sidi Aich, Akbou d temdinin-nniḍen, d akken quccen yisufar-a. Tamentilt n keffu-nsen, ɛlaḥsab n kra ifarmasyanen i nesteqsa, nnan-d : “d imdanen i d ssebba s timmad-nsen”, acku ur sseqnaɛen ara s yiwet n tɣawsa i lbiɛ, d icekkaren i ttaččaren, ur ẓrin ara ayɣer. Ugur d akken aṭas seg wid-a yexlan tinessufar, ur ssexdamen ara ayen akken i ttaɣen, am tekmamin d le gel n yifassen. Tamuɣli-nniḍen, ur nelhi ara, ɣef yisallen, anida mazal ttnuzun ttawilat-a n usizdeg, ulin ɣer ssummat ur iqebbel leɛqel, am deg kra n temnaḍin, i urɛad yekcim unfafad n Corona, am umalu.

  Nnan-aɣ-d bdan ttquccun yisufar-a, drus-iten maḍi, yerna s ssumat ɣlayen, anida yewweḍ wazal n tekmamt ɣer 200 n yidinaren, iɣisem yettnuzu gar 500 d 700 n yidinaren ! Akka i teḍra ula d isufar n tuččit, anida di yal amḍiq n tmurt n leqbayel, ulin s waṭas di ssuma sɣur yimsenzuyen. D ayen i yeǧǧan imdanen ad ten-iɣiḍ lḥal, akken i d-yenna yiwen n urgaz “Mačči s ssumat yulin i ttḥaraben leǧnas aṭṭanen d lmeḥnat. Ula d ssrabes terza temsalt, ur d-giren ara iman-nsen i uḥbas n tigawin-a, ur nettmuddu ara udem yelhan i tmurt”. 

 Ur d-tewwi ara tuffɣa n leɛqel 
 Ɣef wakken i t-id-nnan waṭas n yimussnawen n tujjya, anfafad-a yuẓan deg umaḍal, mačči d amihan akken i t-ssugunen yimdanen. Ma nesserwes-it kan ɣer kra n waṭṭanen yezrin ɣef talsa, ad t-naf , ur yexdim ara tixeṣṣarin meqqren ar yimir-a, akken i yesserwet waṭṭan n tterka (La peste), ṭṭaɛun, ttifis d waṭṭan s “Sars” i ineqqen armi d 12% n yimdanen i iḥuza. Yewwi-d kan ɣef yimdanen ad ḥadren iman-nsen, ad ḍefren iwellihen n yimazzagen n tdawsa, s tezdeg d tɣimit deg uxxam, akken ur ineṭṭeḍ ara, ad yenqes u ad yezri waṭṭan-a n covid-19. Yewwi-d, ad d-nini, ula d allalen n taywalt d yizeḍwa inmettiyen, kemmlen deg udellel d usexleɛ n yimdanen. 

  Khaled Achoui  

 

  
 Aggur n furar, d aggur n usmekti n waṭas n yinaẓuren i iɣaben : wa d amulli n tlallit-is, wayeḍ d asmekti n tmettant-is. Dɣa deg ussan-agi kan, i d-llan leqdicat d tijmilin i yinaẓuren i yesɛan assaɣ akked waggur n furar.

 Gar-asen, ad d-nebder Slimane Azem, Cherif Kheddam akked Matoub. Ass-nni, dɣa, n 24 deg waggur-agi i deg-i nella i d-tesmekta taddart Tawrirt Musa Waɛmer amulli n tlallit Matub Lwennas i ilulen ass n 24 deg yennayer 1956, yettwanɣa ass n 25 yunyu 1998. Limmer mačči d At n ṭṭlam i t-iɣedren s lexdeɛ, tili ass-a, ha-t-an 62 n yiseggasen deg leɛmer-is. Acu kan, xas ma yella tɣab tfekkas, mazal yedder yisem-is d wayen i d-yeǧǧa. Mačči kan ɣer wid i t-yessnen neɣ i t-iqerben, meɛna ula ɣer wid werǧin ur t-nwala, ɣer wid ɛad i mazal ur d-nlul asmi i t-nɣan. Aya, iban-d ass-nni n lexmis, 24 deg yennayer 2018, anda i d-ussan yilmeẓyen s waṭas yid-sen ɣer usmekti n umulli-ines i texdem tddukkla Lsas Matoub deg taddart-is Tawrirt Musa Waɛmer. Deg usmekti-agi, dɣa, i d-yella usenẓu s wudem unsib n uzekka-s iwumi rnan kra n useqɛed u seqqfen amekkan anda yella. Am wakken i d-yella leqdic-nniḍen am yal aseggas, yecban timsikniyin akked lwaɛda. Aya yeḍra mebɛed mi sersen wid i d-yerzan timuqqunin n yiseǧǧigen ɣef uẓekka-s. I usmekti, ha-tt-an la d-tettheggi tesdawit Aberrahmane Mira n Bgayet yiwet n temlilit tagraɣlant ɣef ucennay Matub Lwennas ara yilin seg 19 ar 21 deg yunyu i d-iteddun. Am wakken i ttwaxedmen tlata n waktayen n Magister fell-as sɣur Lynda Ouattas n tesdawit n Bgayet, Rachida Fittas n tesdawit n Tizi Uzzu akked Farida Ziane n tesdawit n Montréal. Yessekles Matub 34 n albumat gar 1978 d 1998. Yura ugar 220 n yisefra.

  Gar wayen i d-ḥekkun fell-as   Matoub d yidlisen. 

 Ɣef wakken i d-nnan, seg zik, iḥemmel Matoub ad iɣer. Ihi, yiwen wass, yemlal deg lǧanaza akked Achour Ourrad (d netta i aɣ-tt-id-yennan). Yuɣ lḥal, argaz-a yesnaɣ-as tannumi yettawi-d idlisen mi ara d-yali ɣer taddart. Mi d-yewweḍ winna ɣer lǧanaza, yuɣ lḥal teqqes-it tɣirdemt. Medden akk lhan-d deg umekkan-nni n tuqsa, Matoub yettḥewwis lǧiban-is ma yella kra n udlis.

  Matoub d waman n lbir. 

 Yesɛa Matoub lbir deg uxxam-is. Seg wakken ttxassan waman deg taddart, yebna tala i Wat taddart u yessalay-as-d aman seg lbir-nni. Ttasen-d ttagmen. Yiwet n tikkelt mi d-ileḥḥu s axxam, yemmuger-d tilawin uɣalent-d mebla ma wwint-d aman. Yesteqsa-tent ɣef sebba. Nnant-as-d : ‘’la d-teqqar yemma-k, yeqqur lbir-nni’’. Mi yewweḍ s axxam, yufa yemma-s la tettess tamazirt s waman n lbir-nni. Seg zɛef-nni, yekker yerkeḍ-as akk tibḥirt-is.

  Matoub deg wass lɛid. 

 Iruḥ Matoub ɣer tejmaɛt deg wass n lɛid, yufa-n din yiwen urgaz yeqqim weḥd-s. dɣa-, yenna-as Matoub :’’nekk aql-i da axater weḥd-i i lliɣ, i kečč, acuɣer mačči deg uxxam-ik i telliḍ, ɣer warraw-ik ass-agi n lɛid ?’’ yerra-as-d winna :’’ad ak-iiniɣ kan ṣṣaḥ, setḥaɣ ad qableɣ tawacult-iw imi ur zmireɣ ara ad d-aɣeɣ ikerri n lɛid’’. Yuɣ lḥal, Matoub, yesɛa ikerri deg uxxam. Din, din, iruḥ yewwi-as-t-id.

  Matoub d iselman. 

 Yiwen wass, iruḥ ad d-yaɣ iselman deg taddart. Mi yewweḍ, yenna-as i winna yesnuzun iselmaden ad as-d-yefk arḍel (azgen n kilu). Mi i as-t-id-yefka, yessegra-as-d awal winna, yenna-as :’’Matoub s timmad-is, yewwi kan arḍel’’. Yuɣ lḥal, yefka-as Matoub 1000 idinaren. Mi iruḥ ad as-d-yerr ṣserf, yenna-as Matoub : ‘’aɣ-d yis-sen lefhama’’. Kra n tedyatin ɣef Matoub.

  Hocine Moula 

  
  Isufar 

 – 1kg n yibawen izegzawen

 – 3 n tbeslin

 – 3 n tɛeqqayin n texsayt

 – 4 n tdeggar n ticcert

 – 2 n tɣenjawun n zzit 

 uzemmur

 – Lmelḥ, lkemmun 

 d ifelfel aberkan

  Aheggi 

 Gezmet lebsel-nni u terrem-t ad yeqlu daxel n zzit uzemmur. Syin, surget fell-as aman yeḥman, ternum-as lmelḥ, ifelfel aberkan d lkummun. Imir, terrem ibawen akked texsayt. Anfet-as ad yeww azal n 30’. Tzemrem ad teẓdem askaf-a, neɣ ad as-ternum aksum neɣ ayaziḍ. Ttheggin-t i lmend n tlalit n ugrud, neɣ deg tmeɣra. S tezmert-nwen.

  Daya 

  
 Tettwassen taddart n At Mbarek, i yettabaεen tɣiwant n tṣexṛiwt, s leqdic adelsan n yilemẓiyen-is, ladɣa deg wayen i icudden ɣer yidles. Arrac n Tṣexṛiwt s umata, llan seg yimezwura i d-yesnulfan tiddukkliwin tidelsanin. Imi d nutni i yeldin tawwurt i ddeqs n yinaẓuṛen, εeṛden-ten-id ɣer Uxxam n yilemẓiyen, yerna deg yiseggasen n 80. Gar-asen Massa Bucafa. Akken yeqqaṛ yinzi ‘’Win i d-yettuṛebban ɣef kra, ad yemmet fell-as’’. Ihi ilemẓiyen n Tṣexṛiwt, mazal-iten qeddcen deg unnar. Aredmani zik ulac aṭaṣ n yiεeggalen di tddukkliwin, ass-a amḍan-nsen yennerna. Gar tddukkliwin i yeṭṭfen amkan iṛeṣṣan deg tɣiwant-a, tiddukkla tadelsant « Tadukkli » n At Mbarek, d tin yessεan azal meqqṛen ɣuṛ yimezdaɣ. 

 Ayagi imi, ama d aselway-is, ama d imeltaɣen-is, xeddmen ayen yellan fell-asen i wakken ad d-rren i yidles aqbayli, d umaziɣ s umata, udem-is idetti deg taddart-nsen. Ula d izerfan n At taddart, d nutni i yettazzalen fell-asen. Γef usentel-a, yewwi-d ad d-nebder belli d nutni i yessḥeṛṛṣen imḍebbṛen n tɣiwant armi i asen-d-fkan tibettiyin timeqqṛanin n ugudu. Meḥsub imezdaɣ n taddart n At Mbarek, llan ur ksiben ara ibidunen anda ara deggṛen ahicuṛ-nsen. Mebla ma nettu d akken, aɣbel-nsen ageεmir d Axxam n yidles, i yettwabellεen acḥal-ayagi. Nutni dɣa, zgan deffir n uselway n tɣiwant i waken ad as-iεiwid axeddim. 

 Tessemliliy-d tddukkla-a, daɣen, At taddart deg uxxam-is, deg ddeqs n tegnatin. Ama d timliliyin tidelsanin, ama d isaragen. Tikkelt-a, i wakken ad d-sfugglen aseggas amaynut n yimaziɣen 2970, thegga-d tddukkla tadelsant « Tadukkli » ahil d amerkanti i wussan n 10,11, akked 12 yennayer. Aṭas n leqdicat ara yilin, abeεda, timsiknin, ticeqqufin n umezgun, timsizzliyin n tuččit igerrzen. Ad d-nesmekti d akken ula d iḍebbalen ad ilin di ttiεad. Di taggara, ssxebṛen-d inebgawen-nsen belli ad d-yili yimekli i ilmend-nsen. Nessaram-asen afud uzmir.

  K. K. 

  
  <span style="text-decoration: underline;">Isufar</span> 

 -3 neɣ 4 n yiẓuran n uderyis

 -7 n yimɣan, d azamul n tefsut

 – Seksu d tmellalin ɣef 

 wakken llan yiɛeggalen

 -Lḥemmez, lbaṭaṭa, 

 zrudiya d lebsel

 -Lmelḥ d ifelfel aberkan 

 d uzeggaɣ

 -Zzit n uzemmur

 -Skker agersan

 <span style="text-decoration: underline;"> Aheggi </span>

 Rret seksu deg tbaqit, u tesmirem-as aman i wakken ad yelxes. Anfet-as ad yekkaw, tfetlem-t ciṭ. Syin, terrem-t ɣer tseksut, ad d-ifur. Rret-t i tikkelt-nniḍen deg tbaqit i wakken ad yessew aman-nni. Sqecret lxeḍra-nni, tgezmem-tt d iḥricen imecṭaḥ, tessewwem-tt s ufuru. Yuɣ lḥal terram iẓuran-nni n uderyis, timellalin akked yimɣan daxel n tasilt, ad wwen. Mi yewwa kullec, tgezmem-t u tesxelḍem akked lxeḍra d seksu. S tezmert-nwen.

  Daya 

  
 Yennulfa-d di cutembeṛ yezrin aseggas n 2018 yiwen n warraz s wazal-is, swayes ad rren yimheggiyen tajmilt i tmarut Yamina Mecakṛa, i yellan d tamsujit n tnefsit daɣen.Tlul Yamina deg useggas n 1949, temmut deg win n 2013. Tessuffeɣ-d adlis  » La grotte éclatée  » (1979) akked « Arris » (1999) . Rnu ɣef waya, arraz-a d asebɣes i kra n tmeṭṭut i ḥemmlen awal, i kra n tin yerran imru d ameddakkel, i tid yesseklasen tiktiwin-nsent ɣef tferkit, ssufɣent-d tayri d iḥulfan i yettidiren deg-sent. Ayen yessefṛaḥen ugar, d amenzay n warraz-a, acku d win ara d-yilin d uzzig ( spécial ) i tira n tmeṭṭut, neɣ s unamek-nniḍen d  » Imru n tmeṭṭut « . Deg temsizzelt n teẓrigt tamezwarut, ffɣen-d yigemmaḍ ass n acer 20 di yennayer yezrin di Lezzayer tamaneɣt. Kṛad n tmaruyin i yeṭṭfen tacwawt, s kṛad n wungalen, yal yiwet deg tutlayt n tira-s: Kaysa Xalifi deg tutlayt n tmaziɣt s wungal-is  » Iḥulfan » ; Ǧamila Talbawi deg tutlayt n teεṛabt s wungal-is  » Ul n Uṣbelyuni  » i d-yeffɣen di teẓṛigin n El Waṭan akked Hidya Benṣalḥi deg tutlayt taṛumit s wungal-is.  » Ṛṛeεd  » i d-yeffɣen di teẓṛigin Frantz-Fanon. Akken yeqqar yinzi  » Akken tebɣuḍ teɣzifeḍ a yiḍ, d uleqṛar ad yali wass », ihi ayen yeẓẓa yiwen ad t-id-yemger. Ass-a tiḥeddadin n wawal megrent-d lɣella n uqeddic-nsent, ayagi, ad asent-yefk tazmert i wakken ad kemmlent abrid-nsent. Ad d-nesmekti d akken Kaysa Xalifi, tin i d-yufraren deg tutlayt tamaziɣt, tewweḍ leεfu n Yellu deg yunyu 2018, meεna ɣas agectum-is yekcem akal, tiktiwin-is mazal-itent ddrent, mazal ad idirent sya ɣer sdat. Xas akka, ulac-itt, maca ass-a tefka-d amedya i tmetti, d akken ur temmut ara, imi mazal anza n leqdic-is ɣef teqbaylit-is i tḥemmel ayendin yedder. Imeddukkal n Kaysa d wid i tt-iḥemmlen umren nezzeh, ayagi iban-d di tnaga-nsen. Ar taggara am neqqaṛ a tukyist kemm teddṛeḍ s wayen i aɣ-d-tessegṛaḍ, sgunfu di talwit a talwit. 

<p style="text-align:right"> K. K. 

  
 Sfuglent tddukkliwin tidelsanin n dayra n Wagennun, i iqedcen deg unnar n yidles, as amenzu n yennayer. Ama d tid yellan deg tɣiwant n At Ɛissa Mimun, ama deg tɣiwan Wagennun neɣ deg tɣiwant n Timizar, heggant-d leqdicat i lmend n waya. Yal yiwet s wahil-is amerkanti, yal yiwet iwumi tefren ad terr tajmilt. Nexdem tirza taggara n ddurt-agi yezrin i wakken ad nẓer amek i d-yella usmekti n yennayer deg Wagennun, sɣur tiddukkliwin n yidles.

  Di tɣiwant n At Ɛissa Mimun 

 Deg tɣiwant-agi, yella-d usfugel n yennayer sɣur snat n tddukkliwin-agi tidelsanin “Tarwa n Uqeṭɛan” n taddart n Uqawej akked tiddukkla “Tadukli tarwa n Leɛzib” n taddart n Leɛzib n Ugni n Ɛmer. Deg tazwara, ad d-nawi awal ɣef leqdic d wahil anesbaɣur n tiddukkla tadelsant “Tarwa n Uqeṭɛan”, i d-isuddsen irmad idelsanen ɣef teɣzi n tlata wussan, gar 10 alamma d 12 yennayer 2018, i d-yellan d tajmilt i umaru i umeɣnas n tmaziɣt Bessaɛud Muḥend Aɛrab, yettwameḍlen deg taddart-agi n Uqawej. Deg wass-nni amezwaru, i d-yellan ass-nni n larebɛa 10 deg waggur n yennayer, seg 16h00 alamma d 18h00 n tmeddit, yella-d usarag n Mass Yunes Ɛedli, i d-yewwin awal umezruy n yennayer d wayen akk i icudden ɣur-s. Asarag-agi i d-yellan deg Uxxam n tiddukkla-agi, yeḍra-d deg tegnatin igerrzen, imi i d-yella diɣ uskasi ladɣa sɣur yinelmaden n uɣerbaz alemmas yellan deg taddart-agi. Ma d ass-nni n lexmis 10 yennayer, i d-yellan d ass wis sin deg ttiɛad-agi adelsan, tella-d deg uxxam n Bessaɛud Muḥend Aɛrab deg-s temsikent ɣef tudert d yimuhal n urgaz-agi ameggran, i d-yefkan aṭas i tutlayt d yidles amaziɣ s umata. Am wakken daɣen i d-tella temsikent n tɣawsiwin timensayin n Leqbayel, i d-yellan deg uxxam n tiddukkla-a, seg 9h00 alamma d 17h00 n tmeddit. Ikemmel wahil deg tmeddit n wass, dɣa yella-d deg-s ɣef 16h00 usarag n Mass Ɛebdenur Ɛebdeslam, i d-yewwin awal ɣef tuddsa n wakud s tmuɣli neɣ s tefransist “Lorganisation agraire du temps par l’observation”. Ma ɣef 20h00 n yiḍ tella-d temlilit n temɣarin, i d-yellan d tajmilt i temɣarin n taddart-agi n Uqawej. Ma d sendiḍelli n lǧemɛa 12 yennayer 2018, i d-yellan d ass aneggaru n leqdic-agi anesbaɣur, tella-d deg-s temsikent n tɣawsiwin sexdamen medden zik, seg 9h00 alammi d 17h00 n tmeddit. Ma ɣef 9h00 n ssbeḥ, yella-d usersi n tmeqqunt n yijeǧǧigen ɣef uẓekka n Bessaɛud Muḥend Aɛrab, syin akkin ɣef 9h30, llant-d tnagiyin d umeslay ɣef wayen i d-yeǧǧa Dda Muḥend. Tin ɣur-s, ɣef 10h30 n uzal, tella-d tikli uyrad sɣur yimezdaɣ deg ubrid n taddart, yettwassnen s yisem n “Carnaval”, ma ɣef 13h30 alamma d 16h00 n tmeddit, tella-d temsizzelt n uyaziḍ yufraren. Ma d tura ad nawi awal ɣef leqdic d wahil anesbaɣur n tiddukkla tadelsant “Tadukli n tarwa n Leɛzib”, i d-isuddsen irmad idelsanen ɣef teɣzi n sin wussan-agi lexmis11 akked lǧemɛa 12 yennayer 2018, i d-yellan d tazrigt tis tlata n usmekti n yennayer. Dɣa deg wass-nni wis sin, i d-yellan ass-nni n lexmis 11 yennayer, tella-d temsikent n lfeṭṭa, n tqendurin n Leqbayel, akked yidlisen d yiḍrisen n tɣamsa taqburt i d-yewwin awal ɣef unsay n yennayer di tmurt n Leqbayel, d waṭas n yisental-nniḍen.

 Ma d ass-nni n lǧemɛa 12 yennayer 2018, bdan ahil-nsen s yiwet n temsikent n tɣawsiwin n zik, syin akkin ɣef 10h00 n ssbeḥ, tella-d terbaɛt n yiḍebbalen i d-yewwin kra n tezlatin. Mi yezgen wass, yella-d usečči n seksu s uyaziḍ i yinebgawen i d-yerzan ɣer taddart-agi n Laɛzib n Ugni n Ɛmer. Am wakken daɣen i d-tella tejmilt meqqren i umedyaz d umaru d uneggal ameqqran Ɛli Maqur n taddar-agi, iɣef wwḍen 17 n yiseggasen ɣef tmettant-is, dɣa tella-d temsikent d tnagiyin ɣef tudert-is d yimuhal-is. Ma ɣef 14h00 n uzal, fkan arrazen i yinelmaden iffazen yeqqaren deg nuɣerbaz amezwaru n taddart-agi, akked wid i d-yufraren deg yikayaden n tmaziɣt. Mmuden daɣen arrazen i yinaddalen i d-yufraren deg temsizzelt n tazla akked wid i d-yufraren deg temiliyin n ddabex n uḍar i d-tḥegga yakkan tddukkla-agi deg wussan yezrin. Ma seg 15h00 d afella, tella-d tmeɣra n ccna, sɣur aṭas n yinaẓuren n tamag-agi n At Ɛissa Mimun.

  Di tɣiwant n Wagennun 

 Ula d tiddukkla tadelsant “Tamussni” n Wagennun, tella deg ttiɛad i lmend n usfugel n yennayer n useggas-a, dɣa thegga-d ɣef teɣzi n wass-nni n ssebt 13 yennayer 2018, ahil d amerkanti s wayes i d-tesmekta tawwurt n useggas ɣer yimaziɣen. D leqdic i d-tessuddes tiddukkla-agi s tallelt n Usqamu aɣerfan aɣiwan (APC) n Wagennun, axxam n yilmeẓyen n Wagennun, d leqdic i ɣef bedden yimdanen-agi: Tiqubɛini Nadya, Ɣiles Ḥeddad, Ḥaǧi Muḥend Saɛid akked Massa Bucarab Naṣira, i wakken ad yili deg tegnatin igerrzen. Yebda wahil adelsan ɣef 9 n ssbeḥ deg Uxxam n yilmeẓyen n Wagennun, s kra n temsikniyin n tqendurin n Leqbayel akked tgella sewwayen zik deg yennayer, timsikent n tẓuri…atg. Ma ɣef 13h00 n uzal, i tebda tmeɣra n ccna meqqren i deg cnan ddeqs n yicennayen, gar-asen: Karim Xelfawi, Ǧafer Ḥaǧi, Farid, Ḥaǧi Qader, Akli Begric, Belxir Ǧafer…at.

  Ula di tɣiwant n Timizar 

 Tiddukkla tadelsant “Tussna” n Timizar, thegga-d leqdic d amerkanti i lmend n usfugel n yennayer, dɣa gan-as tajmilt meqqren umedyaz d urgaz n umezgun n taddart-agi n Ubiẓar, wagi d Mass Nurdin At Sliman. Yella-d ttiɛad-agi adelsan sendiḍelli n ssebt 13 deg waggur n yennayer 2018, deg taddart-is n Ubiẓar, s usentel-agi: “Yennayer. D aẓar, d tiɣri n tmazɣa”. Ma d ahil, yella-d akka, deg tsebḥit n wass, llant-d tnagiyin ɣef tudert-is d yimuhal-is, syin d ameslay fell-as sɣur yimeddukkal-is, yewwi-d daɣen kra n yisefra. Tella-d diɣ temsikent n wayen akk yexdem d wayen yettwarun fell-as.

  Adaoun Abdelghani 

  
  Isufar 

 1kg n yiselman

 ½ kg n treɣlin

 Ciṭ n teḥcict 

 6 n tdeggar n ticcert

 1 n lkas n zzit uzemmur

 1 n lkas n zzit n lqelyan

 Lkemmun, ifelfel aberkan

 1 n tɣenjawt n lmakla n wudi

 1 n tɣenjawt n lqahwa n maïzena

  Aheggi 

 Rret daxel n uḍebsi, taḥcict, ticcert yeẓdan, lkemmun, ifelfel aberkan akked lmelḥ. Melmi tessardem iselman, terrem-ten s ufella n tmes taḥlawant, daxel n tkasrut i wakken ad qqlun s zzit, tanfem-asen ad wwen azal 20’. Si tama-nniḍen, sefsit udi s ufella n tmes, terrem-as lmelḥ, ifelfel n leḥlu, syin tesxelḍem-ten akked treɣlin-nni. Sxelḍet maïzina n ciṭ n waman, ternum-tt i treɣlin. Ttmaččan yiselman s lmerqa n treɣlin.

  Daya 

  
 Deg tdiwennit-a, newwi-d awal s umata ɣef tsekla akked kra n yisental imiranen, yecban takadimit, ssinima, tujjya d wayen-nniḍen.

  Aḥric 1u 

  Aɣmis n Yimaziɣen : Amek tettwaliḍ tasekla taqbaylit akka tura ? 

  Ɛmer Mezdad:  Tasekla-nneɣ, ddeqs segmi tenti asikel-ines. Iḍrisen wezzilen, am tmucuha, isefra, inzan, ɣas reṣṣan deg yiẓuran n umezruy-nneɣ, ulac win I izemren ad d-yini melmi i d-ufraren. Afulay, yezdem seg-sen. Ula d Uxeldun yebder-iten-id, yura fell-asen. Ma d iḍrisen ɣezzifen d iseggasen-aya, ideg ntin, ffutkin di lqern wis 20. Ayen yeεnan ungal atrar, d tidet, d amaynut deg tuget meqqren n tmeslayin ! Imi tawsit-a n tsekla (ssenf-a), ilul-d di Turupt uggaɣ di lqern wis 16 : llan yigduden mačči s waṭas i aɣ-yezwaren mi kecmen ɣur-s. Iṭerkiyen d Waɛraben akken kan yewweḍ lqern segmi ntin, ttarun ungalen. Ma d nekni, tura nnig 70 n yiseggasen segmi i d-yeffeɣ wungal-nneɣ amezwaru, ma neqbel « Lwali n udrar » n Belɛid At Σli d ungal. Ma tebɣiḍ, s Yiqbaylien nḥella-d amkan-nneɣ di tsekla-agi tatrart ɣas urǧin nufa anida ara nsenned, anagar s lebɣi n yimeɣnasen yettarun i tessuref tsekla-nneɣ. Tura uggaɣ neffel i 100 n wungalen s teqbaylit. Llan deg-sen wid yelhan, llan deg-sen wid ixussen. Wid yettarun akka tura, ilaq ad ssifsusen cwiṭ tira. Mer d lebɣi, deg usemres n yisekkilen, ur ilaq ad fflen akkin i ubrid i d-neǧren wid i aɣ-d-yezwaren. Ma d izen, d tiktiwin i bɣan ad sersen di lkaɣeḍ, ayen bɣan arun-t : ulac am tlelli. Tira taseklant, tezmer ad temgarad cwiṭ d tira n tjerrumt. Akka yakk timeslayin. Tajerrumt mi ara d-yeffel udeqqes-ines di tira, tezmer ad tesselwi aɣanib. Tira d aɣanib daɣen mačči d tajerrumt kan akked yilugan iquraren swayes ur ihedder yiwen. Wigi yesxuntucen di tmeslayt, tikwal yella wanida teccḍen.

  Ha-t-an tura 5 n yiseggasen seld tuffɣa-inek i tesdawit n Tubiret, tuɣaleḍ ussan-a kan i usarag-nniḍen ɣef tira n wungalen. Meslay-aneɣ-d cwiṭ fell-as… 

 D tidet, d tikkelt tis-snat i usiɣ ɣer tesdawit n Tubiret. Usiɣ imi i ttwaεerḍeɣ. Mer ur ttwaεerḍeɣ ara, tili ur ttaseɣ ara. Walaɣ tasdawit n Tubiret, ur tderreε ara am tiyaḍ, am wakken yella deg-s uzwu n tegmat, wid i tt-yessedduyen ur wwin ara abrid-nni yettawin ɣer tsekkat. Ma d isaragen-inu ɣef tira n wungalen mačči n wussan-a kan : zik, ulac tiɣilt anida ur d-wwiɣ ameslay fell-asen. Acu, di tallit-nni, am wakken nezwar cwiṭ di tazzla imi ur d-cfiɣ gan-as medden ccan i wayen i sen-d-ttawiɣ ɣef tsekla taqbaylit. Di tallit-nni, medden ur ten-tceɣɣeb ara tasekla. Ahat tura tbeddel teswiεt : wi yeẓran ? Gar wid iḥeḍren tikkelt-a, di Tubiret, ama d inelmaden, ama d iselmaden, aṭas seg-sen ɣran ungalen yakk uriɣ.

  Aṭas i yettmesteqsayen ma ad irezzu Mass Ɛmer Mezdad i temliliyin tiseklanin ma yettwaɛreḍ? 

 Tagi n uεraḍ d wat uεraḍ ɣur-s ilugan. Nekk ad ak-d-sukkeɣ leεraḍ, kečč ma yehwa-ak as-d, ma ur ak-yehwi ara, ur d-ttas ara, akken twalaḍ. Acu, nekk, ad ak-id-εerḍeɣ. Nniɣ-ak-d timlilyin-agi tiseklanin buhan i xedmeɣ seg-sent, uggaɣ nnig 60, armi i d-ggurεeɣ seg-sent i d-snesren ! Daymi kukraɣ ad greɣ aḍaḍ-iw dinna tikkelt-nniḍen. Llan daɣen wid iḥemmlen akka tirebbuya&amp;epsilon,; tijemmuya&amp;epsilon,; nekk ma tebɣiḍ d ahilaw cwiṭ, si zik i yiman-iw i xeddmeɣ, i tedduɣ, dɣa amzun tuɣal-iyi d tannumi. Axeddim di trebbuyeε alamma ibaḥ, ɣur-i d tamara kan, mi ara saliɣ kra dinna. Akud ixuṣ daymi ur ssineɣ ara aṭas i unezzeh d uferqes. Yerna, akken ad taruḍ, ilaq ad tiliḍ i yiman-ik. Tira, ilaq-as wakud. Tlaq-as daɣen tsussmi. Ma d anermes akked wid i yi-yeɣran, akked wid i yi-yeqqaren, urǧin i t-gzimeɣ. S lferḥ d ameqqran ara ttemliliɣ yid-sen mer yella wamek, mer yella wanida. Imeɣriyen, kra n wid i yi-d-yessuturen anamek n wawal neɣ n twinest, zgiɣ ttarraɣ-asen. Llan ula d wid iwumi uriɣ tizwarin neɣ iwumi seɣtaɣ irusfusen-nsen. Acu, tineggura-a, llan wid i yi-d-yeqqaren ayɣer teqqimeḍ kan di tira s « ţ », tinna n Mεemri? Amzun « ţ »-nni yeshan-iten kra. Ahat imi llan wid i asen-t-yeffren. Llan wid yettuɣalen ɣur-s di tira taseklant-nsen.

  Imi aql-ik daɣen deg unnar n tesnujjya. Ur tettwaliḍ ara xussen ayendin yidlisen i d-yettawin ɣef taɣult-a s tutlayt-nneɣ? 

 Tamurt-nneɣ taswiεt-a i teḥwaǧ d iḍbiben n lεali, wid ara idawin medden, ara ten-yettqadaren, ara sen-yemmalen. Ma d amawal n tesnujjya, les concepts-ines, allalen-ines d igraɣlanen. Aẓar-nsen d win i semrasen deg umaḍal akkit. D ireṭṭalen si tegrigit neɣ si tlatinit. Ama di tefransist, ama di taεrabt, ur ttcuḥḥun ara i yireṭṭalen. Di teswiεt-a ideg nella, tidlisin n tesnujjya s teqbaylit, uggaɣ ulac aḥiri deg-sent. Asmi ara laqent, asmi ara tent-ḥwiǧen medden, imir-n ahat ad d-ilint. Γur-wat tadimagujit yezgan di kra n yimawen.

  Seld ugur d amecṭuḥ, yuɣal-d wadeg-inek ayamun.com. Wiss ma tettuqennɛeḍ s umḍan n tirziwin i iseɛɛu, neɣ d amḍan n yizdamen n tesɣunt tamayyurt? 

 « Ayamun.com, tasɣunt n tsekla tamaziɣt » tura d aseggas wis 19 segmi tenǧer abrid-ines, cwiṭ cwiṭ. Gar wuguren d unegzum n kra n wussan i d-yettilin sya ɣer da, tasɣunt tetteffeɣ-d abrid i sin n wagguren. Aql-aɣ tura di 94 n wuṭṭunen. Wid izeddmen deg-s ha rennun-d, ha neqqsen. Zemreɣ ad ak-iniɣ aṭas i yellan d imezgiyen, ulac ass ideg ur tt-ẓuren ara. Izeddamen-a, zemreɣ ad ak-d-iniɣ ggten. Mer ad gten ugar, ad nettuqenneε ugar. Tura, sya d afella, tasɣunt, ma ulac wid ara tt-yeddmen, ad tt-seddun akken ilaq, ahat qrib ad d-yaweḍ lawan ad tt-nεekkel, acu, ad tt-neǧǧ d tameḥḍit (archive) deg uzeṭṭa. Yerna amdakkel-nni yettxellisen lekra d iseggasen-aya, uggadeɣ ad yeεyu. Ma yeɣra tadiwennit-a, ad yaf deg-s tanemmirt-a i as-sawaḍeɣ yal ass. Lemziyya-k meqqret…  Yettkemmil 

  M.K. 

  
 Ihegga-d ugraw n tsekla Tira Tura n At Yanni yiwet n tuffɣa ass n 30 deg meɣres 2018 ɣer yiwen n umḍiq i d-yezgan deg Wat Wasif deg yiwet n taddart anida leḥwari-ines mazal-itent d tiqburen n tmurt n leqbayel, tagi qqaren-as Timeɣras; i d-yettbinin am uxelxal ddaw tleṭaṭ (main du juif) n udrar n Ǧerǧer. Amdiq-a, d yiwen n yifri isem-is Ifri Ṣemmḍen. Ihi, ṭṭfen abrid-nsen ɣer Wat Wasif s lferḥ d ameqqran, ḥaren ad awḍen. Mi leḥqen ɣer taddart-nni, iqubel-iten-id udrar aɛlayan d ubeḥri aṣemmad. Bdan la ttalin tiseddarin armi i wwḍen ar taggara n ubrid. Yiwet n tugna, tecbeḥ dayen kan; isekla ǧuǧǧgen. Mi kemmlen tikli ɣer sdat, slan i ucercur n waman ; ziɣ d tala i yellan deg tama-nni. Syin, walan ifri-nni, d ayen yessewhamen. Kecmen ɣer-s deg ṭza (9) yid-sen u s tidet ufan-n lḥal ṣemmeḍ, leḥḥun ɣef yiblaḍen, timeqqwa n waman, ad d-neggint fell-asen. Walan, diɣ, ijabab yulin d wid isubben (stalagmites et stalactites), akken kan i d-bdan talalit. Ifri-a, yesɛa azal n (80 ar 100 m) deg teɣzi u yezga-d ɣef ( 940 m) deg tiddi deg usamer-agafa n tmurt. Deg taggara, ahat yal yiwen deg-wen, ad yeɛreḍ ad iruḥ ɣer yifri-a imi yesɛa azal, u itkkes lxiq i umdan. Ɣef waya, ilaq ad neeseḥbiber ɣef yimeḍqan yecban-wigi. 

  Boughareb Dihia 

  
 D taswiɛt, daɣen, i furṣen, ladɣa, yilmeẓyen i wakken ad ssizedgen izenqan d usicbeḥ n yiɣraben n taddart-agi i d-yezgan deg tɣiwant n Tizi Uzzu. Zedɣen deg taddart n Tala Athmane ugar n 9 000 n yimezdaɣ. Tettwassen aṭas, tineggura-a, s leswaq-is : ama d win n lǧemla neɣ win n lǧemɛa i d-yezgan berra n taddart deg umekkan iwumi qqaren Lbur n Wadda neɣ Agni n Tigit. Llan s umata, tlata n yiḍwaren n tnezduɣt : Tazmalt n wadda, taddart ufella akked Lexmis alemmas. Taggar-a, yerna-d Yiɣil Ufella. Ɣef wakken i aɣ-d-nnan, ula d Si Muḥend U Mḥend icekker-itt-id deg yiwen usefru imi ala deg Tala Athmane i t-kubren akken ilaq asmi i d-iɛedda syin. Yekka-d seg Tamda d abrid ɣer Yisyaxen. Asefru-a, mazal deg yimawen n yimezdaɣ. Ha-t-an amek i as-yeqqar :

<p class="has-text-align-center"> Ɛeddaɣ-d deg yiwen ubilaj messus, 
  Yezzi-as kalitus,
  Winna, qqaren-as Tamda.
  Lmakla-nsen d akermus,
  D aseqcer s ufus,
  Laẓ dinna i yesqaqa.
  Lxetyar ɣef lxetyar, d Tala Athmane,
  ṭṭɛam-nsen d aḥlawan, 
  s wudi i yeddahan.
  Mačči am Wat Yisyaxen,
  S lqahwa i ɛerḍen,
  Ziɣ yella yinebgi n waman.

 Ma ɣef leqdic s umata, ladɣa ussan-agi n ukman, yenna-d Uresqi, yiwen gar yilmeẓyen i iqeddcen deg taddart n Tala Athmane :’’Seg useggas n 2019 i nebda nekni s yilmeẓyen nxeddem tigawin dagi deg taddart n Tala Ɛetman. Nger-d iman-nneɣ s annar imi wid-nni i ilaq ad d-ssiwlen ɣer ccɣel-a, ur d-banen ara. Dɣa, syin i neddem tikti-agi i wakken ad d-nelhu s lecɣal n taddart deg wayen yeɛnan asizdeg s umata. Nebda nessinif ammus, nferres iberdan akked tzenqatin. Nettwali amek ara nefk udem icebḥen i taddart-nneɣ. Ɣef wakka dɣa i d-kkren yimezdaɣ deg yal tama n taddart, ddan deg umahil-agi. Syin, tewweḍ-d diɣ temsal-agi n waṭtan Covid-129, nger-d iman-nneɣ s annar i wakken ad nesseḥbiber ɣef terwiḥin n yimezdaɣ s uwelleh akked usizdeg n yal amḍiq, ladɣa ɣef yiberdan n unekcum ɣer daxel n taddart. Ɣef waya dɣa i neɣleq kra n yiberdan u neǧǧa kan igejdanen anda i nessizdig tikeryas i ikeccmen ɣer daxel n taddart. Yella umekkan n usizdeg deg taddart n wadda, deg taddart n ufella akked Lexmis. Seg tama n ttawilat n usizdeg, ad nesnemmer aṭas aselway n tɣiwant n Ait Aissa Mimoun akked tɣiwant-nneɣ n Tizi Uzzu i aɣ-d-yefkan afus n tallelt d usebɣes. Nessaram ad nkemmel, u ad nesseqɛed iman-nneɣ ugar n waya sya d tasawent. Aql-aɣ la nettxemmim ɣef wamek ara d-ilint tuddsiwin neɣ tddukkliwin dagi ɣur-neɣ. Seg tama n cbaḥa d ureqqem n yiɣraben (leḥyuḍ) n taddart, ha-t-an yebda ussan-a kan sɣur kra n yinaẓuren-nneɣ iwumi ara nerr tajmilt tameqqrant. Ad d-nebder Sofiane Ait Amer, Amar Khiar, Youcef Moula i yeṭṭfen tama-agi n teklut, u bdan asuneɣ’’. 

<p class="has-text-align-center"> Asicbeḥ n taddart 

<p class="has-text-align-left">Ɣef wamek i d-tusa tekti-agi n teklut, yenna-d Mesṭafa : ‘’Nenna gar-aneɣ, nekni, neqqim, neqqim s sebba n Covid-19, i wacuɣer ur nettcebbiḥ ara taddart-nneɣ ? Ihi, nebda s usicbeḥ n leḥyuḍ n taddart. Mi slan yimezdaɣ s umahil-a, bdan ttaken-d afus n tallelt : yal wa d acu i aɣ-d-yefka, wa d lǧir, wayeḍ d sbiɣa…atg. Nerra-d acmumeḥ i taddart, nerra-d tadukli i yellan yakan gar yimezdaɣ. Dayen yessefraḥen nezzeh. Nessaram ad nkemmel deg umecwar i d-newwi. Ma d Said, ikemmel, yerna-d : ‘’Ad d-rnuɣ ciṭ ɣef wayen akka i d-nnan yimeddukkal :’’Xas ḥemmleɣ taddart-iw, ufiɣ-d llan wid i tt-iḥemmlen kter-iw. I usmekti kan. Neqqim deg lewziɛa-nni n 2019, d iqessaren, dɣa nenna-as i wacuɣer ur nessizdig ara taddart-nneɣ. Awal yettawi-d wayeḍ armi tuɣal d tilawt. Nebda afras n yiberdan, nekkes aɣanim d yiḍumman i ikeblen leryaf-nsen. Simmal nxeddem, simmal yetticbiḥ wudem n twennaḍt. Aya, yefka-aɣ afud meqqren i wakken ad nkemmel deg lecɣal-agi. Syin, nekka-d i taddart seg usamar-is ɣer umalu-ines. Ladɣa imi yella usebɣes n yimezdaɣ. Yal win ara neqqsed, ad d-yini ‘Aql-i da’, ama s texriḍt neɣ s wayen-nniḍen. Nuɣal nessazdeg ula d aɣerbaz amenzu i yellan deg yir liḥala. Seg yimir deg unnar armi d tallit-a n Coronavirus anda i nuɣal ɣer useḥbiber d uwelleh. Ad snemreɣ aṭas imezdaɣ i d-yerran i teɣri. Ula d lǧameɛ akked tmeqqbert, nerra-ten-id deg lbal-nneɣ. Tin ɣur-s, mačči kan d taddart-nneɣ i nessazdeg, meɛna nɛawen ula d lǧiran-nneɣ i yellan deg La Zone’’ d wiyaḍ. Ula d Ɛaziz, s wawal-is :’’Seg tama n uwren, nexdem am tudrin merra : nuzzel, newwi-d awren, syin nefreq-it ɣef yimezdaɣ. Ad snemreɣ wid yakk i aɣ-iɛawnen, taɣiwant n Tizi Uzzu, imawlan n yikamyunen, ilmeẓyen-nneɣ. Ad d-smektiɣ d akken yal axxam, yewweḍ-it umur-is mebla ma yusa-d uɛeggal-is ɣur-neɣ’’.

<p class="has-text-align-center">
   Awal n yinaẓuren Amar Khiar d Sofiane Ait Ammar 

<p class="has-text-align-left">
  Ɣef wamek i d-yella usuneɣ n tfelwin n teklut, yenna-d Amar Khiar‘’Nekk, am yilmeẓyen yakk n taddart, greɣ-d iman-iw i wakken ad ttekkiɣ deg leqdicat i d-yettilin dagi ɣur-neɣ, ama seg tama n usizdeg, n uwelleh neɣ n usicbeḥ n yimeḍqan. Imi ḥemmelɣ mliḥ aḥric-agi n teklut, dɣa nniɣ-as ad d-awiɣ aẓru-inu ɣer tama-agi n usicbeḥ n yiɣraben. Seg tazwara i truḥ tidmi-w ɣer ucennay Idir i aɣ-yeǧǧan ussan-agi kan. Ihi, nniɣ-as, ad sunɣeɣ udem-is ɣer tama n Matoub. Ha-t-an amek i d-tella tikti. Yuɣ lḥal, yella Merzouk Dib, yebɣa aya s ufella n lḥiḍ-is. Din din, tasekkurt, timellalin u bdiɣ leqdic-iw : yal tameddit, xeddmeɣ ciṭ. Akken armi i tekfa tfelwit-nni. Tura, ad ɛeddiɣ ɣer yimekwan-nniḍen i wakken ad d-nezzi yakk i taddart nekk akked yimddukkal-iw n teklut’’. Ma d Sofiane Ait Ammar i yewwin arraz amezwaru deg usuneɣ n yifɣulen (caricature) deg tfaska n useggas 2019, yerna-d deg wawal :’’Nekk d ilemẓi n 24 n yiseggasen. D anaẓur, ttnaleɣ akk ayen yeɛnan aḥric-agi n usuneɣ neɣ n teklut. Nesɛa agraw n usuneɣ, nettnejmaɛ gar-aneɣ. Nesicbiḥ daɣen tudrin s teklut. Aṭas i aɣ-d-yessawalen ɣer leqdic-agi, ladɣa tudrin-nni i ittekkin deg temsizzelt Aissat Idir n taddart zeddigen. Nxeddem timsekniyin sya ɣer da. Lemdeɣ asuneɣ deg Uxxam n yidles Mulud Mɛemmeri ne temdint n Tizi Uzzu’’. 

<p class="has-text-align-left"> Hocine Moula 

  
 Ad d-ffɣen, deg ussan i d-iteddun, kran n yidlisen imaynuten n Ahène Mariche.  Ilul Ahcène Mariche ass n, 21 deg furar 1967, deg Tala n Tulmut, taɣiwant n Tizi Raced, lwilaya n Tizi Uzzu. D aselmad n tfizikt, d amedyaz, d asebgar, d amekfadu deg radyu. Am wakken yesɛa daɣen tadwilt deg Berbère TV. Yesizreg i tikkelt tamezwarut ‘’Sidi Valentin’’ deg Marikan, deg tesdawit n          Corvallis deg useggas n 2005. Ɣef wamek i yettaru, yenna-d : ‘’Tiktiwin-iw am uksijen-agi i ttneffiseɣ, ladɣa deg useggas-a n 2020 i yeččuren d ineḍruyen akked yiximmimen. Deg tegniwin am tigi dɣa, i ttfaraseɣ akken ad rnuɣ aẓru-inu i lebni n teɣrem n yidles-nneɣ s tutlayt n uẓar-nneɣ’’. Ifures tagnit n ukman ɣef sebba n uvirus Covid-19 i wakken ad d-yelhu deg ukemmel n yisenfaren-is i yeqqimen akken acḥal-aya, imi ɣef wakken i t-id-yenna ‘’Ixus-iyi lweqt akken ad ten-kemmleɣ. 

 Ttwaṭṭfeɣ gar uselmed, lxedma deg tilivizyu akked usewjed n ugar n 12 n yisenfaren yerzan tasekla, idles akked wurar apidaguji. Xeddmeɣ ugar n 10 n swayeɛ i wass’’. Gar wayen i d-yessewjed akka tura, ad naf adlis n yinzan n teqbaylit. Ɣef waya, ikemmel yenna-d ’’Selkeɣ adlis-iw n yinzan n teqbaylit ay bdiɣ seg 36 n yiseggasen-aya. Mi akken i lliɣ deg tesnawit. Gemreɣ-d ugar n 7 000 deg tudrin n tmurt n leqbayel. Ttfaraseɣ tagnit deg tfaskiwin akked tmeɣriwin tidelsanin i wakken ad jemɛen ayen iwumi waɛaɣ. Yal mi ara d-yili umeslay gar-i d wayeḍ neɣ d ugraw n yimdanen, ttfaraseɣ tagnit, ttaruɣ yal anzi i d-inesren i walebɛaḍ. Tanemmirt i yal yiwen d yiwet i yi-d-yefkan anzi, mebla ma ttuɣ yemma (iɣsan-is di talwit) i yi-d-yennan ugar n 1 000 d anzi d ttɣawsiwin tidelsanin-nniḍen. 

 Yal anzi, yekka-d seg yimi ɣer tmeẓẓuɣt ; seg Tizi ar Bgayet, seg Sṭif ar BBA, seg Tubiret ar Bumerdas. Ula deg temdinin-nniḍen. Wigi, d inzan ur nelli ara yakan deg yidlisen imi i d-leqḍeɣ amur ameqqran deg-sen ɣer yimɣaren ur neɣri ara. Dɣa, ad d-greɣ tiɣri i wiyaḍ i wakken ad kemmlen agmar-agi imi ayen i d-jemɛen nekk, yettuneḥsab d tiqit n waman deg lebḥar’’. Ma ɣef usteqsi n tuffɣa n udlis-ines Taqbaylit s yinzan, yerra-aɣ-d ’’Ad d-yeffeɣ deg ussan-agi ɣer tezrigin Richa Elsam s uzwel Taqbaylit n yinzan’’.  Ula deg uḥric n temseɛraq, yewweḍ Ahcène Mariche ɣer lebɣi-s imi i d-yesnulfa ugar n 2 000 n temseɛraq. ‘’Wagi d acqirew-iw. Nniɣ i yiman-iw, ilaq ad d-snulfuɣ ugar n 2 000 d timseɛreqt. Ha-t-an ihi, wwḍeɣ s iswi. Ferqeɣ leqdic-agi ɣef 4 n yidlisen, yal yiwen llant deg-s 500 n temseɛraq. Ad d-yeffeɣ udlis amezwaru deg ussan i d-iteddun s uzwel Timsaɛraq n Mass Mariche. Ma d tasuqqilt ɣer tefrensist n yidlisen-a, yexdem-itt Ameziane Lounis. 

 Ad d-yeffeɣ udlis amezwaru deg taggara n waggur s uzwel Les Devinettes de Mr Mariche. Ula d ammud n yisefra s tmaziɣt i yerǧan azal n 8 n yiseggasen, yewweḍ-d wass-is ad d-yeffeɣ ula d netta. ‘’Tewweḍ-d nuba ula i wammud-iw n yisefra i yettraǧun asizreg azal n 8 n yiseggasen-aya. Dayen, selkeɣ-t, yewjed i usuffeɣ’’, i d-yerna deg wawal-is.  Ula d asuqqel ɣer teglizit n wammud n yisefra Tazlagt n tikta i texdem Ghalia Bedrani, ha-tt-an tewjed ɣef wakken i t-iwekked umedyaz. S wakka ara wwḍen 4 n yidlisen n Ahcène Mariche i yettuseqqlen ɣer teglizit. Iger afus-is ula deg uḥric-agi n tmucuha, imi i d-yettheggi tira n waṭas deg-sen. ‘’D timucuha i yi-d-tessawel yemma, tameṭṭut-iw akked tḍeggal-iw. Ad tent-aruɣ s tmaziɣt, syin ad tent-rreɣ ɣer taɛrabt, tafrensist akked teglizit. 

 D timucuha s usuneɣ n Samir Brahim.  Ad tent-id-sizergeɣ gar-aɣ d kra n wakud’’. Ur yettu ara Ahcène Mariche aḥric n ttrebga imi netta d ababat s warraw-is. Ɣef waya dɣa i d-ihegga aṭas n leqdicat i warrac imecṭaḥ. ‘’Ula seg warraw-iw, jebbdeɣ-d tiktiwin. Ilaq ula d nutni ad asen-dduɣ deg lebɣi seg wayen ḥwaǧen, ama deg unnar n yidles, n tsekla neɣ tpidagujit. Swejdeɣ-d ula d ammud n yinan n yiɣersiwen, uraren s tkarḍiwin…atg. D ttawilat i zemren ad uraren yimawlan akked warraw-nsen, neɣ ɛad ara sqedcen yiselmaden deg uɣerbaz. Am wakka, ḥemmleɣ idles-iw,  Taqbaylit. Yerna nekk, ur berruɣ ara i ṭṭbel deg waman mi ara bɣuɣ taɣawsa. Ur ttethennayeɣ ara alamma sɛiɣ-tt gar yifassen-iw. 

 Leɛtab, ur t-id-nettader, akken qqaren. Ayen xeddmeɣ akk, dayen beqquɣ, d asirem-iw. Yerna yal taɣawsa, tettak azal i tayeḍ, tettak azal i leqdic. Bɣiɣ ad afent leɛwayed-nneɣ amekkan-nsent deg tmetti, ad yaɣ uẓar-nsent deg wulawen n tsuta i d-iteddun. Ad yili waya, ma yella ṭṭfen deg yidles, tutlayt d wayen icudden ɣur-sen. Ilaq ad d-akin yimdanen s leɛjel, taswiɛt tessewḥac’’. Ma deg uḥric n uselmed, yexdem Mass Mariche adlis n yisefra apidaguji, d amnir i yiselmaden n tefrensist n yal aswir. D adlis anda llan waṭas n yisental yemgaraden. D isefra i d-yefren gar 5 n wammuden-is n tefrensist. Am wakken ad yeg tirmit-a deg tutlayt tamaziɣt akked teglizit. La yettraǧu diɣ asekles n CD slam n tmedyazt-is s teqbaylit ara yernun ɣer din yellan yakan : Taɛezzult-is d Tiderray. Ɣer taggara, yesnemmer kra n win i as-yefkan afus n tallelt, yekfa-tt akka ‘’Tanemmirt i yimeɣriyen n Uɣmis, i Smail Benhamna, Youcef Aouchiche, Farid Rabia, Lounes Amziane, Idir Bellali, Nabil Boudraa et Yousef Saiah’’.

  Hocine Moula 

  
 Mačči d tikkelt, mačči d snat i ḍrant temsal-a deg yiberdan armi amḍan n yisehwa irennu seg wass ɣer wayeḍ. Ayagi tamentilt-is ahat seg yiwet n tama d iberdan ixesren, lameεna seg tama-nniḍen, ula d inehhaṛen ur ttqadaren ara akk iṣuḍaf n tenheṛt. 

 Nezmer ad d-nini d akken ula d talsawit ur tnuḥ deg kra n wulawen n wid yesseddayen tikeryas, acku ur ttḥadaren ula mi ara nehhṛen di tuddar, anda i ttilin warrac imectaḥ. Daymi i d-ttilin yisehwa i igellun s terwiḥin n yineglusen, i d-yeldin melmi kan allen-nsen di tudert. Amedya, d taqṛuṛt B. Aya seg tɣiwant n Sedduq, i yesεan kan 4 n yiseggasen di leεmeṛ-is. 

 Aya teddhem-itt tkeṛṛust sdat n uxxam-nsen, temmut imir-n imi d tiyita qeṛṛiḥen i tečča. Ad d-nesmekti d akken tadyant, teḍṛa ass n acer, 28 yulyu yezrin, yerna mačči d tamezwarut di twilayt n Bgayet imi, i usmekti, ula di tɣiwant n At Smaεel, sin n yiṣinaṛyuyen i yeglan s tudert n warrac imectaḥ ilindi. Ccil akken qqaṛen lmut s tacaṛt, meεna deg temsal am tigi, aḥader yeɣleb aqader. 

 Ula d taɣdemt ulac di tmurt-a, wama amek ara ineɣ yiwen alufan, syin ad ikemmel tudert-is mebla aḥaseb ? ihi yewwi-d ɣef wid teεna temsalt ad d-ssufɣen aṣaḍuf ara ten-iḥeṛmen ama seg tnehṛa, neɣ seg yizerfan-nsen-nniḍen, ahat ad ḥebsen yisura-a. 
  K. K. 

  
 Aṭas n yidisan i d-iheggan ddurt n tgemmi tadelsant tamaziɣt, i lmend n usfugel n yennayer. Dɣa muggren ansay-agi n yennayer s wahil d amerkanti, imi d-llant wazal n 22 n temsikniyin n waṭas n tewsatin n tẓuri: tiqendyar, lfeṭṭa, aẓeṭṭa, lmakla, iselsa, tamemt, llant ula d tid n yidlisen akked tezrigin n HCA, CNPPAH, tamkerḍit taɣelnawt….atg. Ass-nni n lḥed 7 deg yennayer 2018, deg tzeqqa tameẓyant n umezgun seg 10h00 d asawen, tella-d tezlagt n yisaragen, sɣur Mass Slimane Hachi, Mass Abdenour Abdeslam, Mass Brahim Tazaghart, Said Chemakh, Hamid Bilek akked Bouzidi Mustapha. Syin akkin ɣef 14h00 n tmeddit, yella-d usenɛet n usaru-agi “Yennayer di Wehran” n umsuffeɣ Karim Said El Hadj. Am wakken daɣen i d-llan 3 n yisikwan i lfayda n yigerdan, deg umḍiq n yisikwan, seg 10h00 alamma d 12h00. Yella win tira n tfinaɣ akked uxeddim n tkerḍiwin n usisrem, yella diɣ win n usuneɣ akked win n tira n tfinaɣ. Ma d ass-nni n letnayen 8 deg waggur-agi ideg nella, ḍran-d semmus n yisaragen, sɣur: Mass Rabhi Allaoua, Mass Challal Mustapha, Mass Sid Ali Lahlou, Mass Bourdouz Abdenacer akked Mass Mohamed Ghebrini. Yella-d diɣ ɣef 14h00 n tmeddit, usenεet n usaru n Mass Cherif Mammeri ɣef yennayer. Ass-nni ttlata 9 deg yennayer 2018, seg 10h00 alamma d 12h00 n uzal, llan-d tlata n yisikwan-agi: win tira n tfinaɣ akked uxeddim n tkerḍiwin n usisrem, yella diɣ win n usuneɣ. Ma ɣef 13h00 n uzal, yella-d usenɛet n usaru-nni n Mass Cherif Mammeri, i d-yewwin awal ɣef yennayer. Ass-nni n larebɛa 10 deg yennayer 2018, seg 10h00 alamma d 12h00 n uzal, llan-d kraḍ n yisikwan, yiwen n tira n tfinaɣ, wayeḍ n usuneɣ, wayeḍ n lxedma n tkerḍiwin n usisrem. Ma deg wass-nni n lexmis 11 deg waggur-a ideg nella, ɣef 10h00 n ssbeḥ, deg umḍiq n temsikniyin, tella-d temsizzelt n rruba tamensayt tuzzigt n yennayer, gar yimekkiyen n lwilayat-agi: Blida, Khenchela, Adrar, Jijel, akked Tizi Uzzu.

  A. A. 

  
 Seg timsal iɣef yezga umdan yettḥadar, d tazmert-ines. Daymi yezga ixeddem ala ayen ilaqen i wakken ad tt-yehrez. Gar waddal d yiḍes, lmakla, tesεa azal meqqer di temsalt-agi. Lameεna taneggarut-a, akken i d-tettak tazmert, i tezmer ad d-tili d ssebba n waṭṭan. Yerna, ayagi, ḥsan yis-s akk medden, ladɣa di tallit ideg nettidir. D ayen i yeǧǧan imeẓdaɣ n taddart n Tala Ɛta deg At Smaεel, ttcektin akken ma llan, yerna zeεfen aṭas imi mazal llan yimdanen i d-yettaɣen iselman ixeṣren i d-yettelḥaqen ɣer taddart-agi. « Wehmeɣ deg win ad d-yaɣen asardin-agi, ur yettugad ɣef tezmert-is, neɣ d tin n warraw-is. Yerna ilaq ad nili akkit mgal, acku ayagi yeεna-aɣ merra». I d-yenna yiwen n urgaz n taddart-agi. Imi d tazmert i d-ikecmen deg unnar, ur ssusmen ara Wat taddart ɣef uɣbel-agi, imi aṭas deg-sen i yemsefhamen ad ssiwḍen tamsalt-agi i uselway n tɣiwant i wakken sya ɣer sdat ad yili ussefqed (contrôle) i wid yesnuzun iselman-agi. Tugart imi ddeqs deg-sen ur nettqadar iṣudaf n tezdeg d uḥraz. Ɣef usentel-agi, tenna-aɣ-d yiwet n tmeṭṭut: « Ufan iman-nsen, ulac win i ten-yettεassan. Ttawin-aɣ-d lḥut d aqdim, acku ttaǧǧan-t almi tuli ssuma-s di ssuq i wakken ad t-id-ssufɣen. Ilaq ad dduklen yimezdaɣ i wakken ad d-afen tifrat ». Ɣer taggara, ad d-nesmekti d akken tamsalt-agi, ur telli d tin n yiwet n taddart neɣ snat. Aɣbel-agi, ur yelli d amaynut, yella deg waṭas n tuddar ladɣa, tigad n udrar. Akken ssaramen yimdanen, ilaq wid teεna temsalt, ad walin deg waya s lemɣawla.

  K. K. 

  
 Mbeɛd mi iɣab azal 13 n yiseggasen ɣef unnar n ccna, ha-t-an yuɣal-d ussan-agi ineggra ucennay ilmeẓi Chabane Ou Bariz, mmi-s n taddart n Lazib Igounane Ameur di tɣiwant n Ait Aissa Mimoun. Seg useggas n 2006 mi d-yessuffeɣ tasfift-is taneggarut, iwumi isemma “Ddrewceɣ”, i yeǧǧa amḍal n uẓawan i yeɛceq segmi meẓẓi. Yuɣal yettɣenni kan sya ɣer da d tejmilin neɣ di tmeɣriwin. Ass-nni n ssebt iɛeddan 6-4-2019, i yewweḍ leɛtab-is ɣer tafat, anda yeṣṣaweḍ ad yesuffeɣ snat n tesfifin ɣef yiwet n tikkelt. D snat n tesfifin timaynutin, i d-yessufeɣ ucennay-agi ilmeẓi Chabane Ou Bariz ɣer tezrigin “Edition Tadukli” n Tizi Uzzu. Deg-sent maraw d snat (12) n tezlatin yeččuren d sser d wawal ḥlawen, zeddigen. Isental igejdanen n snat-agi n tesfifin, cudden deg tuget ɣer tmetti, gar tejmilin, liḥala n tmurt, tudert n umeɛḍur, lehmum n ddunit…atg. Di tesfift tamezwarut, i wummi isemma “Lezzayer”, yecna deg-s setta (6) n tezlatin s teqbaylit tamsarit, iweznen, icebḥen aṭas. Gar yizwal n 06 n tuɣac yellan deg-s nezmer ad d-nɣer: Weyya-k ay ul-iw, Yettzad lhem-iw, Lezzayer…atg. Di tezlit-agi taneggarut “Lezzayer”, i yextar d azwel n album-agi, yettmeslay-d deg-s ɣef liḥala n tmurt n Lezzayer. Ma di tesfift tis snat, iwumi isemma “Ruḥ di laman”, yecna diɣ deg-s setta n tuɣac. Azwel n uḍebsi-agi, yekkes-it-id seg yiwet n tezlit swayes i d as-yerra i yemma-s (yemmuten) tajmilt meqqren. Ɣer tama n tezlit-agi, llant xemsa-nniḍen, ad d-nebder: Ameɛḍur, zzman…atg.Ɣer taggara, nessaram-as tuɣalin igerrzen i ucennay-agi yeččuren d tabɣest, nessaram-as daɣen amecwar ɣezzifen sya d tasawent.

  A. A. 

  
 Akken yella lḥal deg yakk timura n ddunit, isɣuren iɣurbizen (établissements scolaires) zgan d amḍiq ideg yettidir udlis s umata. S tallelt n uwanek i yettakken i tdeblin tadrimt beddemma i tiɣin n yidlisen, ad naf deg yal asɣur aɣurbiz ( aɣerbaz amenzu, alemmas, tasnawit, tasdawit, atg) tamkarḍit i yettwasbedden i umager n yidlisen. Maca seg yidlisen i tent-yeččarayen, yaḍra anwi iwumi d-tsaḥ nnuba tageɛmirt? Neɣ anwi idlisen i d-ttaɣen s waṭas yisɣuren-a? 

 Nesteqsa yiwen i iqerben i yiwet n tesnawit deg usamar n Bgayet, ha-t-a wacu i aɣ-d-yenna: « Ilaq ad nẓer d akken ayen i d-ttawin yisɣuren itteddun ɣef leḥsab n wayen i yesɣaray neɣ n wayen i yesɛa d tangiwin. Dɣa, imi taqbaylit d tanga kan, meḥsub mačči d tutlayt n uselmed, drus maḍi i tesɛa d amur di temkarḍit. Llan kra n yinemhalen i irennun ttaɣen-d s temmeɣnest kan, maca ur llin ara aṭas ». Nesteqsa daɣen at teẓrigin, iban-aɣ-d am wakken ur yesɛi udlis aqbayli azal ɣur yimḍebbren n yisɣuren. 

 « Nekk ar tura urɛad uɣen yisɣuren idlisen seg teẓrigin-nneɣ. Nessuter kra seg-sen, maca amzun smeɛdzen ad aɣen adlis aqbayli », i aɣ-d-yenna yiwen n umaẓrag si Tizi Uzzu. Nenced di Bgayet amaẓrag-nniḍen ur nesɛi aṭas-aya segmi yebda, yenna-aɣ-d belli d tiɣiwanin i yebɣan ad awint sɣur-s: « A-t-an ttheyyiɣ-d kra n yidlisen ad ten-awiɣ i kra n tɣiwanin i yi-ten-id-yessutren. Isɣuren iɣurbizen ur d-seknen ar tura nniya yesfan i tiɣin », i d-iberreḥ. Iban-aɣ-d ihi ur ttaɣen s waṭas yisɣuren iɣurbizen adlis aqbayli n yigerdan neɣ n yimeqqranen, akken ttaɣen idlisen i yuran s tutlayin-nniḍen.

  M. K. 

  
 Aṭas n tudrin i d-yejjamaɛen idrimen i yimuḍan i wakken ad dawin, ladɣa i wid iwumi ilaq udawi deg tmura n berra. Ayendin d amuḍin i yeḥlan, uɣalen s tezmert-nsen ɣer twacult-nsen imi i d-tella tcemlit n unejmuɛ n yidrimen deg tuddar. Tacemlit-a, dɣa, ha-tt-an tebda, ddurt-a, deg taddart n Tala Ɛetman, taɣiwant n Tizi Uzzu. Mbeɛd mi d-yessuter yiwen yilemẓi afus n tallelt deg taddart i wakken ad ɛiwnen yemma-s ad tdawi deg Fransa, nnejmaɛen yimezdaɣ n taddart n Tala Ɛetman u fran-tt deg rray-nsen i wakken ad as-gen irebbi i usuter-agi. Ihi, xedmen taseqqamut i tiddin n tcemlit n unejmuɛ n yidrimen i yebdan leqdic-is ass-nni n lǧemɛa, 26-02-2021, tameddit.

  Ad tkemmel tcemlit alamma yewweḍ wazal n yidrimen ara teḥwiǧ tmuḍint-a. Tezzin yilmeẓyen i d-yejjamaɛen idrimen ɣef tudrin akked temdinin n lwilaya n Tizi Uzzu. Ttruḥun ṣbeḥ zik, yal wa s amekkan i t-yeɛnan : ad iruḥ anda i t-tjerred tesseqamut n tiddin n tigawt. Syin, mi d-uɣalen wid i d-ijemɛen idrimen, ad ten-teḥseb tesseqamut u ad d-tefk leḥsab n wass-nni. Seg tama-nniḍen, yettili-uheggi n trubbuyaɛ ara yeffɣen azekka-nni daɣen. Ad awin yid-sen tibewwaḍin n unejmuɛ n yidrimen i wakken ad bdun tigawt-nsen srid azekka-nni ṣbeḥ. Ayen yessefraḥen u yettaken afud ameqqran, d lebɣi akked tebɣest i yesɛan yilmeẓyen ɣer tigawt-a : s lḥir i ttraǧun ass i deg-i ara fɣen s annar i wakken ad d-jemɛen idrimen i tmuḍint-agi n taddart-nsen. 

 Ttbanen-d yiḥulfan-nsen deg umeslay-nsen alamma tɣelliḍ d nutni i d imuḍan. Aya akk, yettak afud ameqqran i yimezdaɣ n Tala Ɛetman imi ilaq fell-asen ad d-jmɛen qrib amelyar n yisentimen. Acu kan, aya mačči d ugur imi ass amezwaru kan, jemɛen-d 60 n yimelyan n yisentimen. Ma ɣef lehlak n tmuḍint, u ɣef leḥsab n lekwaɣeḍ n yimejjawen, tameṭṭut-a, mmuten-as tgeẓẓal-is i snat, syin tuɣal ur tettwali ara. Ihi, ilaq-as udawi deg tmurt n Fransa. 

  Hocine Moula 

  
 Deg yiwet n temlilit i d-yellan deg teẓrigt tis 8 n Tmeɣra n tzemmurt, i d-suddes tddukkla tadelsant Tigejdit n At Zaim, d tesqamut n taddart n At Zɛim, i d-yellan seg 21 ɣer 24 meɣres iɛeddan. Deg temlilit-a, bedren-d yimḍebbren, deg yisaragen-nsen i d-yewwin ɣef usentel ’’Azemmur d uzekka-s’’, aṭas n yiɣeblen i iɛeggben aḥric n lɣella n uzemmur deg temḍiqt n leqbayel. Anemhal n Srabes n tfellaḥt n ugerzu n Tizi Uzzu, yuɣal-d s wawal ɣef yiɣeblan yerzan aḥric-agi n tfellaḥt n temḍiqt n leqbayel. Akka dɣa i d-yuder aɣbel n tenzuyt n zzit n uzemmur, yenna-d :’’Yewwi-d ad d-nexlaq tiddukliwin ara yesselḥun lecɣal n lɣella n zzit n uzemmur, wa ad senzent lɣella ama deg ssuq aɣelnaw neɣ deg ssuq agraɣlan’’. Rnu ɣef waya, yehder-d ɣef uɣbel n tɣara n zzit n uzemmur n temḍiqt n leqbayel i d-yewwi ɣef yifellaḥen, ad wenɛen deg lɣella-nsen s usemres n tarrayin tussnanin deg usufeɣ n zzit n uzemmur. Dɣa, aɛawed n tmuɣli deg waṭas n tarrayin tiqburin i icudden ɣer lɣella n uzemmur. Ama dayen yeɛnan akud n ucraw n uzemmur, akud n ujmaɛ n uzemmur neɣ n umḍiq n ujmaɛ n zzit n uzemmur. Deg wayen i d-yenna, daɣen, d assudes i ixussen deg uḥric-agi, yal wa ileḥḥu akken yufa. Am wakken i d-yewwi awal diɣ ɣef udriz (labellisation) n usafer n zzit n uzemmur n temḍiqt n leqbayel, i wakken ad tesɛu azal-is deg ssuq agraɣlan. Anemhal n tfellaḥt, seg tama-s, yebder-d aṭas n yisenfaren ara yilin deg wahil n srabes-is, ama dayen yeɛnan adrizn wazal n 60 n yisufar iqburen ( produits de terroirs ) gar-asen zzit n uzemmur n leqbayel, aftaḥ n yiberdan n tfellaḥt i lefayda n yifellaḥen, alqam, anefrus aked tiẓẓdin. Syin, tettunefk tegnit i umḍebber amezwaru n srabes n tfellaḥt n ugezdu n Lemɛatqa i d-yefkan aṭas n yisallen ɣef uḥric n lɣella n uzemmur n temḍiqt n Lemɛatqa d kra n tɣiwanin i as-d-yezzin. Dɣa yuɣal-d deg lehdur-is ɣef yiɣeblan n uḥric-is, anda i d-yehder ɣef wayen swayes i d-tegla tmes deg unebdu yezrin, anda yesḥassef aṭas aṭas s twaɣit-agi. Yewwi-d awal, daɣen, ɣef yiɣeblan n twennaṭ i icudden ɣer lɣella n uzemmur, ladɣa amurej d umegruc (margine et le grignon). Am wakka, dɣa, tella-d yiwet n tirmit i lfayda n tfellaḥt anda isufar-agi n lɣella n uzemmur, ad uɣalen d leɣbar i yesekla. Tanmehalt n S.R.P.V n Draa Ben Khedda, ula d nettat tuɣal-d s wawal ɣef yiɣeblan yerzan aḥric n uzemmur ɣef lehlakat yemgaraden i yettḥazen tizemmrin, daɣen ibeɛɛac yettḍurrun lɣella n uzemmur d tzemmrin. Deg taggara, tefka-d Massa Hasnoui i yellan d tamussnawt deg S.R.P.V kra n ttawilat n useḥbiber ɣer tzemmrin d leɣella n uzemmur, ama s tarrayin tatrarin, neɣ s tarrayin tiqburin. Massa Hini Nadia n l I.T.M.A.S seg lğihas, tehder-d ɣef uɣbel n usileɣ n yifellaḥen ɣef wayen yeɛnan alqam, afras d tiẓẓdin n uzemmur. Ula d ifellaḥen, hedren-d aṭas ɣef yiɣeblan i d-ttmagaren yal ass deg uḥric-agi n lɣella uzemmur. S umata, cudden yiɣeblen-nsen ɣer tenzzuyt n zzit n uzemmur, aftaḥ n yiberdan n tfellaḥt, tallelt n uwanek i yifellaḥen. D yiwen n temlilit s wazal-is anda yal yiwen yefka-d ayen yellan deg uḥric n lɣella n uzemmur.

  Ali Zalouk. 

  
  Isufar 

 
 – 50 g n wudi

 – 200g n lfarina n lḥemmeẓ

 – 150g n lfarina 

 – 2 n tɣenjawin n lqahwa n lmelḥ

 – 2 n tɣenjawiw n yiɣes 

 – 35 cl n uyefki

 – 2 n tmellalin

  Aheggi 

 Sefsit udi-nni daxel n teṭewwan s tmes taḥlawant. Syin, sxelḍet lfarina, lmelḥ akked yiɣes. Xedmet amruj, rnut timellali-nni, syin rwit kullec s tɣenjawt n uqeccuḍ, u trennum-as ayefki-nni, ciṭ, ciṭ. Smiret udi, tkemmlen arwi. Smirent-t daxel lmul, terrem-t ɣer lkuca ddaw n 180 c i wazal n 30’. Mi d-yewwa, ad d-yettwakkes i wakken ad yesmiḍ. S tezmert-nwen.

 Daya

  
 Akken i d-yettban wudem-is amezwaru deg yifurkawen, ur yelli uzemmur n useggas-a deg tɣiwant n Ayt Smaɛel d win ara d-yefken aṭas n lɣella i ssaramen yikerrazen d wat tferkiwin. Tugna tamezwarut n tuget n tzemrin, tessken-d amek ur yeṭṭuqqet ara uzemmur di tecwawin, d wamek i yettwaɣ di kra n tamiwin. Ɣef wawal n kra n yimezdaɣ, tamentilt n waya, tcudd ɣer uddebdeb i d-yellan di tegrest iɛeddan, mi akken drus n ugeffur i d-yewwten di lawan mi ilaq ad d-yewwet. « Ur d-fkant ara tzemrin aseggas-a ɣur-neɣ, abeɛda ileqqamen, acku ur d-yeɣli uɣebbar (ageffur) deg wakud. Armi ɛeddan wayyuren akken i d-ɣlin yimiqwa, rnu mačči ɣef tikkelt. D aya i yeǧǧan tazmert n tzemrin tenqes », i d-tenna yiwet n temɣart. Tkemmel syin deg wawal-is: « Maca daɣen ula mi iɛelleq yeṭṭef ilindi, yezmer d ssebba. Acku yettili wanida tikwal ad yarew tikwal uhu ». Ulama llant kra n tzemrin i yessefraḥen, abeɛda tid n rrif rrif n ubrid, maca s umata ur urwen ara yiɛerquben n medden. Tura akka mi d-yettqarab lmaḥel n tleqqaḍt, llan yimezdaɣ i yerzan yakan i tferkiwin-nsen akken ad fersen ddeɛwa, ad heggin akk ayen ilaqen i lmend n tigawt-nni ara yebdu di kra n yimalasen. Ma d wiyaḍ, bran akk i wansay-a n ufras n yiɛerquben seg tikkelt ɣer tayeḍ, i zemren ad yili daɣen d ssebba ma ur ǧuǧǧgent ayen iwulem tzemrin. « Aṭas i neǧǧa seg leɛwayeḍ yelhan n zik, nettraǧu dima agemmuḍ kan. Zik, nezga teɣzi n useggas deg yiɛerquben, nessizdig-iten, nferres-iten, ntekkes inijel, ngezzem yir ticiṭwin. Dɣa, iteffeɣ ɣer taggara leɛtab ɣer tafat. Ma d tura, tuget n yiɣermanen, ttmektayen-d sɛan tizemrin ḥaca si lawan n tleqqaḍt ɣer wayeḍ », d awal n yiwen n urgaz seg Ayt Smaɛel.

  M. K. 

  
 Tuɣal-d tnaddalt Assia Maakni deg wussean iɛddan ɣer Tmurt s yiwet n cciɛa n udrunz ( bronze) i d-tḥella deg telɣuɣa n Tefriqt n jeux d’échec n taggayt n s ddaw n 18 n yiseggassen, i d-yellan deg tmurt n Maser, deg temdint n GIZA. Tella-d tedwilt-agi seg 2 ɣer 11 s waggur n uuğenber ideg i nella. Assia, d yiwet n tlemẓit, yesɛan 17 n yiseggassen deg leɛmer-is, n taddart n At Zɛim i d-yezgan deg tɣiwant n Lemɛatqa. Tetturar deg Tddukla Tanaddalt n jeux d’échec n At Zɛim. Tefren addal-a seg wasmi tella deg uɣerbaz amenzu ɣer tama n waṭas n yilmezyen n temḍiqt-agi. Tettekka tnaddalt deg telɣuɣa n Tefriqt seld mi tella d talɣuɣt n Lezzayer n jeux d’échec 2017 s ddaw n 18 n yiseggassen. Deg ussan iɛeddan, aṭas n tejmiliyin i yuɣalen i tnaddalt-agi d tniga. Tamzwarut, d tajmilt n uneɣlaf n waddal d yilemeẓyen Elhadi Ould Ali, yerran tajmilt tameqqrant i terbaɛt taɣelnawt n jeux d’échec i d-iḥellan 5 n cciɛat n wuraɣ, 3 n cciɛat n uẓref d 4 n cciɛat n udruz (bronze), mebɛed tuɣalin n terbaɛt taɣelnawt seg talɣuɣa n Tefriqt. Cciɛa i d-tḥella tnaddalt yesferḥen aṭas aṭas aselway d uslaɣmay n tddukla, dayen i d-yewked uselway n tddukla Mass Ammar Maakni i as-yerran tajmilt meqqren. Rnu ɣef aya tajmilt, i as-yuɣalen seg tesqamut n taddart n At Zɛim. Ferḥen s lǧiha-nsen yimezdaɣ n taddart d imezdaɣ n tɣiwant n Lemɛata s umata s tnaddalt-agi i d-iḥellin amḍiq wis kraḍ (3). Ad nesmekti kan d akken tanaddalt Assia Maakni, tḥella-d amḍiq amezwaru deg telɣuɣa n Lezzayer i yellan deg temdint n Tyaret seg 27 yulyu ɣer 2 ɣuct 2017 ɣer yidis n Katia Akkoun n taddart n At Zɛim i d-iḥellan ulla d netta-t amḍiq wis kraḍ (3) n taggayt n s ddaw n 18 n yiseggassen. Tḥella-d tddukla tanaddalt arraz-nniḍen deg talɣuɣa tayɣiwant s unaddal Gaya Mokhebi i d-yewwin amḍiq amenzu n taggayt n s ddaw n 8 n yiseggassen.

  Ali Zalouk 

  
 Deg tdiwennit-agi, ad d-nawi awal s telqay ɣef yimuhal d tikta n umedyaz-agi bu 7 n warrazen deg tfaskiwin n tmedyazt. S lfeḥ d ameqqran i d-yerra ɣef yisteqsiyen-nneɣ, dɣa ha-t-an wayen i d-yenna.

  Aɣmis n yimaziɣen: Deg tazwara, mmeslay-aɣ cwiṭ ɣef yisurifen-ik imenza deg tmedyazt, syin akkin deg tira? 

 Fellag Said: Bdiɣ tira n yisefra, asmi liɣ sɛiɣ 14 n yiseggasen deg leɛmer-iw. Maca, imir-nni ur ten-ttaruɣ ara deg uzmam, ttɣaman kan deg wallaɣ-iw. Ulamma asmi sɛiɣ 18 n yiseggasen deg leɛmer-iw, meɛna aṭas n yisefra i yi-ruḥen, ur d asen-cfiɣ ara, dɣa ur ten-uriɣ ara. Maca seg yimir i bdiɣ ttaruɣ-ten, acku lkaɣeḍ d inigi n lebda.

  Acimi dɣa d “Zrureq” akked “Ger tayest d usenyef” i textareḍ d izwal n yidlisen-ik? 

 “Zrureq” d azwel n wammud n yisefra-w amenzu, i d-ssufɣeɣ deg useggas n 2012, ɣer tezrigin n El Amel. Xtareɣ-as azwel-agi imi ulac aṭas n tefsut, ulac aṭas n yiṭij…atg. tzemmreḍ ad tcuddeḍ aṭas n tikta ɣur-s, yerna d asmedyes si tama-w. Ma d “Ger tayest d usenyef”, d azwel n wammud wis sin i d-sazergeɣ ddima ɣer tezrigin n El Amel n Tizi Uzzu, deg useggas n 2015. Ferneɣ-as azwel-agi, imi tikwal amdan iɛellaq gar usirem d layas, dɣa yeqqim gar-asen.

  Acu n yizen i tebɣiḍ ad tesɛeddiḍ yis-sen? 

 Izen i bɣiɣ ad sɛediɣ i yimdanen, ilaq ad ẓren belli tudert d mm leɣrur, mačči ussan akk gerrzen , yella lexṣaṣ, yella uɣelluy, tella diɣ tnekra. Ilaq yal amdan ad iqabel tudert s usirem, d usfilet ɣer wayen yelhan.

  D acu i d iswi-inek mi tessuqleḍ adlis-nni wis sin ɣer tefransist? 

 Ulamma ammud-nni amezwaru ur d as-xdimeɣ ara tasuqilt ɣer tefransist, maca deg wis sin gezmeɣ-tt deg rray. Imi tamezwarut, aṭas n tikkal i d-ssutren deg-i yimeddukkal-iw asuɣel n yisefra-w ɣer tefransist, imi ur ɣrin ara tamaziɣ neɣ ur ssinen ara taqbaylit.Tis snat, imi ttwaliɣ belli i wakken ad teffeɣ tmedyazt taqbaylit seg tmurt n Leqbayel ɣer temdinin-nniḍen n tmurt n Lezzayer neɣ ɣer tmura tiberraniyin, anida ttmeslayen kan tafransist neɣ taɛrabt, i wakken ad tt-ɣren ula d nutni. Yerna tasuqilt n udlis-agi seg teqbaylit ɣer tefransist, mačči d nekk i tt-ixedmen d yiwen umeddakkel-iw.

  Ulamma zik i tebdiḍ tamedyazt, maca acimi alammi d 2012 i d-tessufɣeḍ ammud-ik amenzu? 

 D tidet, seg useggas n 1965 imir-nni liɣ sɛiɣ 14 n yiseggasen deg leɛmer, i bdiɣ ssefruyeɣ, maca qqimeɣ alammi d aseggas n 1969, ussan-nni liɣ wweḍeɣ 18 n yiseggasen, imir dɣa i bdiɣ ttaruɣ isefra iwumi cfiɣ, rniɣ uriɣ imaynuten-nni xedmeɣ deg tallit-nni. Seg wassen ar ass-a, ur ḥbiseɣ ɣef tira n tmedyazt, tura akka sɛiɣ azal n 48 n yiseggasen n tira n yisefra akked wazal n 52 n yiseggasen segmi sefruyeɣ. Maca alammi d 2012, i sawḍeɣ, ad d-suffɣeɣ ammud-iw n tmedyat amenzu, imi deg temẓi-iw sɛeddaɣ aṭas n lḥif d waṭas n wakud d waṭṭan. Syin ruḥeɣ ɣer Lezzayer Tamaneɣ, qqimeɣ dinna 5 n yiseggasen, syin akkin ruḥeɣ ɣer ṣṣeḥra, xedmeɣ dinna 25 n yiseggasen. Seg yimir fɣeɣ-d ɣer tesɣimt, dɣa stufeɣ-as-d i tmedyazt.

  Imi telḥiḍ deg leɛmer, iban belli d tamedyazt tamensayt i t-xeddmeḍ? 

 Am wakka i t-id-tenniḍ, d tawsit n tmedyazt taqburt swayes sefruyeɣ seg wasmi i bdiɣ isefra. Yerna nekk xeddmeɣ isefra ɣef waṭas n yisental gar-asen: timetti, tasertit, lɣerba, tayri, amezruy…atg.

  Amek ihi i tewwiḍ arraz amenzu n tmedyazt tamensayt deg tfaska n tmedyazt n Ṣumman deg tezrigt-is tis 11? 

 Uzneɣ tlata n yisefra-inu i walaɣ lhan, ɣer tiddukkla tadelsant Itri Adelsan n Uqbu, i wakken ad ttekkiɣ deg temsizzelt n tmedyazt deg tezrigt-is tis 11, i d-yellan gar 21 alamma d 24 duǧamber 2017. Yerna nniɣ-ten-id sdat n tesqamut n yinzurfa s wudem yelhan, dɣa wwiɣ arraz amenzu. Maca ulamma xeddmeɣ s tewsit taqburt, nutni walan belli d tamedyazt tatrart, maca ulac deg-s.

  Anwa isefra swayes i d-tufrareḍ tikkelt-agi s tezmilt-a 13,83? 

 Tazmilt-agi n 13,83, tusa-d s uxeddim-iw, imi am wakken i d-nniɣ yakan. Ferneɣ tlata-agi n yisefra: taḥlufit, aḍu bu claɣen, agellid n uweṭṭuf. Rniɣ gerrzeɣ-asen-d timenna ass-nni n temsizzelt, dɣa fkan-iyi tazmilt-agi.

  Ma tzemmreḍ ad aɣ-d-tefkeḍ tukkist seg-s? 

 Mačči d aɣbel, ad d-awiɣ tukkist seg yiwen gar tlata-nni n yisefra swayes wwiɣ arraz. Ha-tt-an ihi tseddart tamezwarut n usefru “Aḍu bu claɣen”:

  “Tfellaq tidet d iceqfan 

  Dɣa yettawi-tt waḍu 

  Yessusseɣ-aɣ-id iɣessan 

  I nekkni ad ten-newḍu 

  Nemdel tiwwura, ṭṭwiqan 

  I tbujurt, i d-yettsuḍu!” 

  Neẓra belli tamedyazt-ik tufrar, d ayen i ak-yeǧǧan ad tufrareḍ 7 n tikkal deg temsizzliyin n tmedyazt i d-yettilin deg tmurt n Leqbayel? 

 D tidet seg 2012 ara tura wwiɣ 7 n warrazen deg tfaskiwin n tmedyazt i d-yettilin deg tmurt n Leqbayel. Dɣa wwiɣ snat n tikkal arraz amenzu, tikkelt tamezwaru deg Azazga nekk d sin-nniḍen n yimedyazen deg useggas n 2014, ma d wis sin deg duǧember n useggas-a. Wwiɣ daɣen arraz wis tlata deg Akbou deg useggas n 2012. Syin akkin wwiɣ snat n tikkal sin n warrazen n usebɣes deg Adrar n Fad, am wakken daɣen wayeḍ deg Mecdallah. Deg furar 2017, hellaɣ-d daɣen deg Azazga arraz wis tlata.

  Acu i d-wwint dɣa timsizz liyin-agi n tmedyazt i yimedyazen s umata? 

 Timsizzliyin-agi neɣ tifaskiwin n tmedyazt, ttuneḥsabent ɣur-i d adeg neɣ d tagnit ideg ttemyagaren akk yimedyazen, yal wa ad d-yagem ɣer wayeḍ, yettili-d ubeddel n tektiwin d tmuɣliwin akked tmussniwin. Zemreɣ ad d-iniɣ belli d nutenti i yessulin aswir n tmedyazt taqbaylit. Ma d arrazen i d-ttakken, ttilin-d kan i wakken ad fken afud i yimedyazen d usebɣes-nsen, i wakken ad ddun ɣer sdat deg tira.

  Amek tettwaliḍ imal n tmedyzt tamaziɣt neɣ taqbaylit? 

 Zemreɣ ad d-inniɣ belli tamedyazt taqbaylit, telḥa-d asurif meqqren, simmal tettnerni, yettnerni uswir n yimedyazen, yezmer ad igerrez yimal-is. Ad d-greɣ tiɣri i ddula-nneɣ i wakken ad d-terr lwelha-s ɣer yilmeẓyen-nneɣ imedyazen i ixeddmen tamedyazt tatrart igerrzen. Nutni zemren ad sɛun sya ɣer sdat amkan deg umaḍal n tmedyazt s umata mačči kan deg tmedyazt taqbaylit neɣ tamaziɣt.

  Acu tenniḍ deg usizreg n yidlisen n tmedyazt deg tmurt-nneɣ? 

 Asizreg n yidlisen deg tmur-nneɣ, mazal yettidir aṭas n wuguren, bdu-tt-id seg umsizreg, imi ulamma nseɣtay iḍrisen-nneɣ neɣ idlisen, maca ddima llant tucḍiwin. Imi daɣen tuget n tezrigin ur xeddment ara afraq n yidlisen ɣef tnedlisen, d amaru i ixeddmen kulec. Lukan mačči d lebɣi i nesɛa nekni s yimedyazen, tili ur nessuffeɣ ara idlisen ɣef ddema-nneɣ, imi tizrigin xeddment cceɣl-nsent deg umaru.

  Nesla belli tesɛiḍ amaynut ? 

 Sya ɣer waggur n furar, ad d-yeffeɣ wammud-iw n tmedyazt wis kraḍ, imi nekk ɣur-i dayen yekfa, teqqim-d kan tezwart-ines akked usizreg-ines. Ma d azwel-ines ad teǧǧeɣ d tamuffirt i yimeɣriyen, almma d asmi ara yeffeɣ.

  Awal-ik n taggara… 

 Tamezwarut, ssarameɣ ad yali uswir d ccan n tmedyazt taqbaylit, ama dagi deg tmurt-nneɣ ama deg tmura n berra. Tis snat tanemmirt-ik kečč i yi-gan azal, wa ad iniɣ tanemmirt tameqqrant i uɣmis n “La Dépêche de Kabylie” i yellan d aɣmis n yimdanen ilelliyen.

  Yesteqsa-t Adaoun Adbdelghani 

  
 Yekfa unebdu, kfant yid-s tmeɣriwin, ifukk ccḍeḥ d uhuzzu n wammas. Ad steɛfun yimdanen seg zzḍiḥ n tmeɣriwin n zzwaǧ, ad uɣalen ɣer lecɣal-nsen. Timeɣriwin deg tmurt n Leqbayel, ssemliliyent-d yakk iɛeggalen n taddart, ula d wid izeɣen berra i taddart seg wid i s-yefka lḥal i bab n tmeɣra, yessefk ad d-ḥeḍren lawan-nni, imdanen merra beṭṭun lferḥ d win neɣ d tin ara izewǧen. Acu kan iseggasen-a ineggura, yennulfa-d yiwen n wallal atrar, fell-as i tteklen yimdanen ad asen-icebbeḥ timeɣriwin, ttafen-t d amɛiwen. 

 D ddisk juki, d wa i yeṭṭfen amkan n yiḍebbalen d wurar n lxalat d uɣenni n yirgazen s ufus. Ddisk juki, akken i yelha i diri-t. Seg tama, yessekcem-d tatrarit ɣer tmeɣriwin-nneɣ, yessenɣes leɛtab ɣef medden, tizlit i ak-yehwan n ccḍeḥ ad as-tesleḍ. Maca, seg tama-nniḍen, sser-nni n tmeɣra n zik iruḥ, urar n lxalat qrib ad iquc deg tuget n tuddar n temnaḍt n Leqbayel. Anida-t sser-nni n zik mi ara d-ttawin yirgazen s yiwen ṣṣut ccnawi yettcebbiḥen tameɣra, am : “Ass-a d tameɣra ad nezhu merra”. “A tala iluɣen, d acu i kem-yuɣen”. 

 “A yifer ibawen yulin d asawen”. “A neɣ nniɣ-am”. “Acu i d-yeɣlin ar umnar” …” Nesḥasef ɣef Qasi abudrar, Buɛlam Titic, iḍebbalen n At Ɛebbas d teɣratin n tullas. Segmi i tekcem tetiknulujit s ixxamen, ɣas tegla-d yid-s s ubaɣur d tussna i tmetti taqbaylit, maca leɛwayed d wansayen d wamek i d-ttilin tmeɣriwin beddlen, imdanen uɣalen smenyifen tatrarit fessusen ɣef wayen i d-irennun ccbaḥa d sser i lfuruḥ i ttgen. Taggara-a maḍi, ttwaḥsabent tmeɣriwin d taruẓi n uqerruy, win testeqsaḍ ad as-tiniḍ tella tmeɣra deg uxxam n leflani, ad ak-d-yerr, ad ak-yini uf, neɛya di tmeɣriwin n tura, ṣeddɛent iqerray-nneɣ. Ihi, wissen ma d asirem neɣ d targit, akken ad d-yuɣal sser i wayen akk i ɣ-tekkes tsenselkimt d tatrarit, ɣas ma nessemras-itt i wayen yelhan”, i d-yenna yiwen urgaz 

  Khaled Achoui  

  
 I lmed n usmekti wis 60 n tmettant n umeɣnas yellan d aɛeggal asebdad n ukabar n Yitri n Tefriqt n Uqafa (Étoile Nord Africaine) daɣen d amaray Amatu n ukabar-agi, wagi d Imache Amar, tuɣal-as tejmilt meqqren, ass n Sem, 07 seg Furar 2020, deg taddart-is n At Masbaḥ i d-yezgan deg tɣiwant n At Dwala. 

 Thegga-d tajmilt-a tddukkla tadelsant yewwin isem n umeɣnas, Imache Amar i yemmuten ass n, 07 furar 1960, deg leɛmer-is 64 n yeseggasen . Gar leqdicat i d-yellan, ad naf asersi n tmeqqunt n yijeǧǧigen deg usmektay n yimeɣrasen n taddart n At Mesbaḥ d tmeqbert n Ixlef n Ugemun, daɣen yella-d usemekti n wayen yexddem Imache Amar deg taddart-is ɣef tutlayt d yidles amaziɣ, sɣur imeddukkal-is. Yeḍra-d waya deg uɣerbaz amenzu Hamroune Med Arezki. I lmed n usmekti wis 60 n tmettant n babat n tɣelnaẓṛit ( nationalisme), yessuffeɣ-d mmi-s Chabane, amaru, tameddurt n baba-s, akken ad t-issinen kter yimdanen. Ɣef waya, yenn-a : » adlis-agi i d-yettalsen tudert n Imache Amar, uriɣ-t akken tisutwin i ilulen seld timunent n tmurt n Lezzayer 1962, ad sɛun tikti ɣef tɣersawt (iseflan) n yimawlan-nneɣ , d lejdud-nneɣ i d-yeksen tamurt n Lezzayer seg ucengu, seg yifassen n yimttakren, d wid itessen idammen n yimdanen ». Ikemmel, yerna-d daɣen : » Ajajiḥ n tmes mazal ur yexsi ara, mziya, dɣa asafu yerfed-it, ass-a, ugdud n tmurt n Lezzayer’’. 
 

 Tameddurt-is 
 Imache Amar, d yiwen gar yimḥaddiyen imeqqranen n yigduden yettwaḥqren deg umaḍal, d yiwen yekkaten ɣef tmental tuɣdimin. Yebda umennuɣ-is asertan deg yiseggasen 1920, armi d amennuɣ amrig deg waggur n unbir n useggas n 1954. Yella gar yimenza i yebdan mgal tiktiwin n temnukda d temharsiwin yemgaraden. Yugi lḥers d lbaṭel mgal igduden yellan s ddaw uɣmar n wiyaḍ. Imdanen i t-ixulḍen, ama asmi yunag ɣer Fransa neɣ asmi i d-yuɣal ɣer Tmurt, daɣen ɣef wayen uran yimussnawen n umezruy, gelmen-t-id d akken yella d argaz d wawal, i ireznen mliḥ deg lecɣal-is. Yerna yesɛa yiwet n tmuɣli wessiɛen, yettwali ladɣa ɣer sdat. Yeẓra amek ara ddunt tedyanin ɣer sdat. Amedya deg udlis i yura deg useggas n 1937 iwumi isemma  » l’Algérie au Carrefour », iwumi i d-ɛaweden diɣ warraw-is deg useggas n 2012, yehder-d ɣef waṭas n temsalt i d-yeḍran mbaɛd, ama ɣef yizerfan n warrac, izerfan n tmeṭṭut d usemguri n tmurt n Lezzayer. Dayen dɣa iɣef i d-yuɣal mmi-s deg wawal i d-yenna deg tejmilt-agi i as-yuɣalen. 

 Isem-is yura deg yisebtar n umezruy s waman n wurraɣ, d awezɣiɣ ad yettwamḥu seg yixemmimen n ugdud amaziɣ, yeḥsan s tɣeṛsawt n Imache Amar, asaḍ n udrar n Ǧerǧer. Yebda umahil n umeɣnas s tlallit n ukabar n Yitri n Tefriqt n Ugafa (ENA) deg useggas n 1926, deg tmurt n Fransa, syin, ḥebsen akabar-agi deg useggas n 1929, maca amennuɣ-is asartan ur yeḥbis ara. Dɣa, yuɣal-d ukabar-agi s yisem-nniḍen deg useggas 1933 i yewwin isem n ukabar n Tmanagt n Yitri n Tefriqt Ugafa ( Glorieuse Étoile Nord Africaine, GENA). Deg waggur n unbir, seg useggas n 1934, i tikkelt-nniḍen yettwaḥbes ukabar n Tmanagt n Yitri n Tefriqt Ugafa, yerna wwin tuget n yimḍebbren n ukabar-agi ɣer lḥebs , anda ḥekmen fell-asen s sḍis (06) n wagguren n lḥebs d 2 000 n Francs n lxeṭya i yal yiwen seg yimḍebbren n ukabar-agi. Deg waggur n maggu 1935, yeffeɣ-d seg lḥebs, Imache Amar, yuɣal srid ɣef uqerru n Ukabar i iqeddcen s tuffra kan. Deg udlis n Imache Chabane, yeɣal-d s wawal ɣef yiɣeblan yezgan gar baba-s d Messali Lhadj, ur yebɣin ara ayen yexddem, ladɣa ad d-yili ɣef uqerru n Ukabar, ayen iwumi semman mbaɛd « le zaɛimizm ». 

 Mba3d mi yuḍen deg tmurt n Fransa, yuɣal-d ɣer tmurt n Lezzayer deg useggas n 1947. Dɣa uqbel ad d-iruḥ seg Fransa yura yiwet n tebrat i warraw n tmurt-is. Deg tebrat-a, llan sin yinzan, izen amezwaru , yeɛna ixeddamen iqbayliyen iminigen iwumi yessuter ad sɛun tagmat, ad myeḥmalen , ad mɛawanen gar-asen, ad kksen yakk iɣeblan yellan gar-asen, wa ad sɛun kan yiwen n yiswi : d tilelli n tmurt-nsen. Deg yizen wis sin, d tukksa n tikti n tukci n leqder ugar n wayen yuklal Messal Lḥadj, i ireṣsan iman-is d imeḍebber ameqqran n uUkabar mebla lebɣi n tuget n yiɛeggalen, aya, ɣef leḥsab wayen yura Imache Chabane. Deg useggas n 1948, yekcem ɣer Ukabar n UDMA n Ferḥat Abbas, armi d aseggas n 1952. Ɣef leḥsab n ccfawat n Hadj Hocine Ouyed n taddart n At Abdelmumen, d amjahed aqbur, yiwet n tmagla n yimḍebbren n tegrawla , anda yella Krim Belkacem, Mohammedi said, si Moh Touil et Dris Ahmed iwumi qqaren Ahmed At Ramdane, ussan-d kra n wussan Kan seld tagrawla n umenzu n unbir 1954, ad sɛelmen Imache Amar ɣer wamek i iteddu umenuɣ. Mbaɛd mi yesla i wayen i as-nnan, yerra-asen: » Dɣa ma yella tagrawla ad tetddu, mebruk fell-awn timunent ». s wakken yuḍen aṭas, iḥus d akken ur yettidir ara akken ad iḥus s timunent.
  Ali Zalouk 

  
 Segmi yebda useggas aɣurbiz 2018/2019, ttcetkin yinelmaden n tɣiwant n At Smaεel akked yibabaten-nsen seg lexsas n ttawilat n usiwed n yinelmaden ɣer yiɣerbazen. Ladɣa wid yeqqaṛen deg tsenawit imi, taneggarut-a, teggug ɣef kra n tuddar n tɣiwant. Amedya d taddart n At Tεisiwt i ibeεεden azal n sin n yikilumitṛen ɣef tɣiwant. Taddart-a, ttunefken-as sin n lkiṛan iɣurbizen, i yeṣṣawaden snat n tikkal mkul tanezzayt. Lameεna, ayagi drus nezzeh ma yella nmuqel acḥal n yinelmaden i tesεa. Rnu i waya, ula d inelmaden n uɣerbaz alemmas, ttanin ( rrekben) dinna. D ayen i yeǧǧan lkiṛan-a ur d-keffun ara i uzgen deg-sen. Dɣa, llan deg-sen wid yettruḥun ɣef uḍaṛ, xas ma yella asemmiḍ igezzem, ma yella d wiyaḍ, ttaṭṭafen ttawilat-nniḍen n tumnayt, yerna akken-nni ur ttelḥaqen ara deg lawan. 

 Ihi s unamek-nniḍen, teḥṛeṣ ddeεwa mliḥ deg usenfaṛ-a n tumnayt taɣurbizt. Lameεna akken qqaṛen, yal ccedda, tettabaε-itt talwit, Imi, ugar n waṭas n wakud n uraju, yettunefk-as-d i tɣiwant-a n At Smaεel lkaṛ d amaynut, i d-yettwanernan i wiyaḍ yellan yakan. Aselway n tɣiwant, i yettidiren ula d netta taswiεt-a n ddiq, imi d netta i d imḍebbeṛ n tɣiwant, yerna aṭas n yimezdaɣ i yettcektin seg waya, yumer ayendin s waya. Dɣa yenna-d : « Lkaṛ-a, yusa-d deg lawan-is, acku arrac-nneɣ ḥwaǧen-t i wakken ad yenqes leḥriṣ fell-asen, ladɣa wid n tneɣriyin tineggura, imi, ur asen-d-yeggri ara aṭas i wakken ad sεeddin ikayaden n BEM akked BAC. Ihi, taɣiwant n At Smaεel, ad asen-tessewjed akk ayen ilaqen i wakken ad smurrsen ».

   K. K. 

  
 Ma yella teggra-d tmurt gar yifassen n yilmeẓyen, ad as-ṣeggmen wussan. D tagi i d tamuɣli n umur ameqqran n yimesbaniyen n umussu-agi aɣerfan. Ddurt iɛeddan, imi kulec yemdel di temnadt n Freḥa , heggan-d yilmeẓyen yiwet n twizi , anda i sizedgen iberdan n temdint-nsen: Kksen iḍumman i yellan. Xeddmen afus deg ufus akken ad fken udem icebḥen i temnaḍt-agi .Ula d imezdaɣ n temdint n Tizi Ɣennif, ddan deg ubrid-agi. Nnejmaɛen akken ad sizdgen tamdint-nsen. Yal yiwen s wayes i d-iɛawen: Wa s wallalen n usizdeg, wayeḍ s usečči n yiwiziwen. Am wakken daɣen i ten-ɛawnen yiɣallen n usellek n temdint akked tɣiwant n Tizi Ɣennif i d-yefkan kra n wayen ḥwaǧen deg twizi-agi . Akka i d udem n tmurt n leqbayel, akka i d tt-id-ǧǧan yimezwura, akka i d udem i d as-fkan yilmeẓyen n wass-a, i iḍeffren tugna-nni n twizi i d-yettilin di tudrin n leqbayel n zik. D ayen i yettkemmilen lḥir i wul akken tamurt, ad teggri gar yifassen n yilmeẓyen-agi . 

  Yamani Souhila 

  
 Am wakken i yetturaju, iselmaden imunan, ama d win i d-yufraren deg temsizzelt neɣ wid i d-yulin seg lejrida n leɛḍil, ad d-myagaren deg tallit-a n yimuras n meɣres i wakken ad kemmlen asileɣ yebdan yakan deg waggur n ɣuct yezrin. Sin n yiɣerbazen i yeldin tiwwura-nsen i tannant-a i wakken aɣerbaz alemmas Hedduc saɛid ad imager iselmaden n uswir alemmas d wid n tesnawit, ma d aɣerbaz alemmas Ddubaysi yettwaheyya i yiselmaden n uɣerbaz amezwaru. Aneggaru-a, ideg llan nnig n 500 n yiselmaden imunan, ttilin-d yid-sen imaswaḍen-nsen anda i asen-skanayen tarrayin n uselmed, aseddu n tneɣrit d wayen yerzan izerfan d wayen yetturajun seg uselmad. Aya, yettili-d ula deg yiswiren-nniḍen, anda ula d tapsikulijt, tedda-d deg wahil n usileɣ, imi fell-as dɣa i yers lsas n uselmed. Imi d tagi i d tallit tis tlata n usileɣ, iselmaden imunan ad heyyin iman-nsen i yikayaden ara sɛeddin deg wayen i ɣran, i wakken ad fɣen s kra n yikerdasen ara ten-yeǧǧen ad ttuneṣben deg yimukan ideg sɣaren.

  M. Smail 

  
 I lmend n usmekti s wass aɣelnaw n tɣamsa, i d-yettilin ass n 22 tuber n yal aseggas, tesuddes-d tddukkla n yineɣmasen d yimazzanen n lwilaya n Tizi Uzzu (AJCTO) d tenmehla n yidles ahil d anesbaɣur.

 Dɣa deg tsebḥit n wass-nni n letnayen, yella-d usersi n snat n tmeqqunin n yijeǧǧigen ɣef usebdad n tlelli n tɣamsa, yellan deg tlemmast n temdint n Tizi Uzzu. Syin akin, tella-d tɣuri n lfatiḥa akked ibeddi n ddqiqa n tsussmi ɣef lerwaḥ n yineɣmasen imeɣrasen, i iseblen iman-sen d asfel i lmend n uxeddim-nsen. Ifures daɣa, tagnit umaray amatu n lwilaya n Tizi Uzzu, Mass Azeddine Tibourtine, yerra tajmilt meqqren i yineɣmasen yenɣa rrebrab deg tɛecret-nni taberkant. Yenna-d: “D lwaǧeb fell-aɣ ad asen-nerr tajmilt i yimeɣmasen-agi yettwaḥsaben d imeɣrasen. Gar-asen: Smaïl Yefsah, Tahar Djaout, Saïd Tazrout, Aït Mebarek d Saïd Mekbel…atg”. Am wakken daɣen i isenmmer ineɣmasen i mazal qeddcen deg unnar-agi iweɛren n tɣamsa, yenna-d : “Taɣamsa, d ttawil n izeṭṭen assaɣen di timetti” . Ma si tama-s, ugensas (représentant) n uselway n Useqqamu aɣerfan n liwlaya (APW) n Tizi Uzzu Mass Mesbahi, i iṛeggmen awenneɛ n tegnatin n uxeddim n yineɣmasen d useǧhed n ttawilat ilaqen i useddu n umahil-agi n tɣamsa di lwilaya n Tizi Uzzu. Syin akkin tamegla (la délégation), terza ɣer Uxxam n tɣamsa Malik Aït Aoudia n lwilaya n Tizi Uzzu, anda i d-yuɣal umaray amatu n lwilaya ɣef tegnatin d lexsas ideg xeddmen yineɣmasen yettilin dinna. Mbeɛd mi yesla tabrat i d-yeɣra uselway n tddukkla (AJCTO) ideg i d-yebder merra iɣeblan yettidir uḥric n tɣamsa deg lwilaya-a, yenna-d Mass Tibourtine: “Deg wussan i d-iteddun, ad d-lhun merra s wuguren i d-ttmaggaren yineɣmasen yal ass, yerna s tɣawalt”. Ma deg tmeddit n wass, ikemmel wahil n usemekti-agi s tesfugla n usmekti n sin yineɣmasen i d aɣ-yeǧǧan aseggas-agi. Rran tajmilt i Abderrahmane Bettache iwumi ssawalen “Youcef”, i yemmuten ass n 28 cutember iɛeddan, i yuɣ lḥal ixeddem ɣer uɣmis n “Le soir d’Algérie”. Rran tayeḍ diɣ i uneɣmas d umkaḍuf deg rradyu tis 3, yemmuten ass n 28 ɣuct yezrin. Llant-d tnagiyin fell-asen ama si tama n twaculin-nsen ama si tama n yimeddukkal-nsen ineɣmasen. Am wakken daɣen i rran tajmilt-nniḍen i uneɣmas n (APS) Makhlouf Illoul, yefɣen ɣer tesɣimt deg wussan iɛeddan. Ɣer taggara n leqdic-agi, tella-d yiwet n tigda timedwart (table ronde), i d-yewwin awal ɣef wazal n uneɣmas deg usemsawi n uzeṭṭa d tezḍawt n tmetti.

  A. A. 

  
 Agdud amaziɣ yellan deg yal tamurt n tmazɣa, ad yesfugel azekka n lǧemɛa 12/01/2018, amenzu n waggur n yennayer deg leḥsab n yimaziɣen i yewwḍen ɣer 2968.

 Yennayer d aggur yesfiliten i rrbeḥ, lxir, lerẓaq, tazmart d talwit (lehna). Yal tama deg tmurt n Lezzayer s umata neɣ tamurt n Leqbayel amek i t-tettmagar. I lmend n wannect-a, nexdem tirza s annar i wakken ad d-nẓer amek ttqabalen ansay-agi. Dɣa nefren tlata n temnaḍin-agi: Iwaḍiyen, Iɛekkuren akked Wagennun i wakken ad nẓer amek i d-yettili usmekti n yennayer gar zik d tura.

  Deg Yiɛekkuren 

 Di tirza-nneɣ ɣer taddart n Uḥmil n temnaḍt n Yiɛekkuren, nemlal-d Nna Werdiya yesɛan 86 n yiseggasen deg leɛmer-is, tefka-aɣ-d ugar n yisallen ɣef wamek i d-smektayen yennayer, dɣa tenna-aɣ-d: “ Cfiɣ-d si zik nxeddem yennayer, nettheggi-as sin neɣ tlata wussan uqbel, sin neɣ tlata-nniḍen deffir-s. Ntteg imensi n yennayer ass n 11 janvier ɣer yiḍ, ad nezlu qbel ayaziḍ n tmurt, syin ad nheggi ad nselxes isufar-agi: lḥemmeẓ, lubyan mm laɛyun, ibawen, tajilbant, laɛdes, ad as-nernu lebṣel, lbaṭaṭa. Ma d aseqqi-nni-ines ad as-nernu taɛeṭṭart d yiɛeqqaren, ad nesfur daɣen seksu ad t-nedhen cwiṭ s zzit. Ma ɣer tmeddit, ad nseww seksu s uyaziḍ bu ssebɛa n yisufar-agi i d-nniɣ yakkan. Nesewway daɣen lexfaf, tiɣrifin, lemsemen, aḥeddur…atg’’, tkemmel deg umerslay-is: ‘’Mi yewwa yimensi, d tamɣart n uxxam ara i iferqen, yal aɛeggal s umur-is, ifellaḥen, ad asen-fken timeṣsaḍin, imɣaren d tidmarin, ma d tullas d tiferawin, i wakken ad ruḥent neɣ ad zewǧent. Yerna tiwelliyin yellan deg taddart, ad ruḥent ad ččent nutenti d yixxamen-nsent deg uxxam n baba-tsent, ma d tid yeffɣen i taddart, mi iɛedda yennayer s yiwen neɣ sin wussan, ad rezfen ɣur-sent, ad asent-awin ayen yellan: lexfaf, tiɣrifin, lfakya, lemsemen, timellalin…atg. Ntencad-d daɣen iqriben-nneɣ s axxam i wakken ad ččen imensi yid-nneɣ’’, terna tenna-d: ‘’Mi ɛeddan xemsa neɣ setta wussan ɣef yennayen, ad iɛzel iman-is, neqqar-as (leɛzayen n yennayer), ad yaɣ lḥal yeǧǧuǧeg wazu, ad nruḥ ɣer lexla ad nawi azu, syin ad ten-serɣ ɣef teblaḍt, mi d-yebra i waman-nni-ines, ad ten-ḍlu i timi-nneɣ d ucebbub-nneɣ i wakken ad yiǧǧhid. Ass n yennayer, nexeddem diɣen ttesḍila tamezwarut i warrac imecṭaḥ; akken ad yeğhedd ucebbub-nsen, nteqqen-asen diɣ lḥenni. Llan wid yeqqaren ad nsewsem neɣ ad nsemmi ayaziḍ-agi ɣef mmi-s ameẓyan’’. Ma ɣef wayen yeɛnan ssuq n warrac i tikkelt tamezwarut, tesmekta-d amek i d-yettili zik-nni. ‘’Dagi ɣur-nneɣ deg Yiɛekkuren, ssebt ara d-yasen sdat n yennayer, yal aqcic yewwḍen 17 neɣ 18 n yiseggasen deg leɛmer, ad isewweq i tikkelt tamezwarut akken ad yawi aqerruy n uzger ara yemmezlen d amezwaru; i wakken ad yuɣal d aqerruy ɣef uxxam-nsen. Ad t-sewwen, ad t-bḍun d leqsabi, syin ad siwlen i lǧiran ad d-asen, ad ččen imekli neɣ imensi. Ula d tiwelliyin izewǧen, sɛant lḥeqq-nsent. Ma tid yeddan deg taddart, ad ruḥent ad ččent, ma d tid yeddan akkin i taddart, d nutni ara yerzun ɣur-sent. Ma yella ur sɛin ara arrac imecṭṭaḥ neɣ wid yesɛan ugar n 16 n yiseggasen, xeddmen kan imensi-nni n yennayer, ad t-tečč akk twacult lwaḥid, meɛna ur xeddmen ara ayen-nniḍen. Ha-t-an wamek i d-cfiɣ nxeddem yennayer zik, ma d tura kkulec ibeddel. Zik ssebɛa-nni n yisufar swayes i nesseway ayaziḍ, nettawi-ten-id seg tmazirt, ma d tura kkulec deg tḥanut, yerna tura ṭṭaqqa n twaculin ur d as-ttarrant ara 7 n yisufar”.

  Deg Yiwaḍiyen 

 Mi nruḥ ɣer temnaḍt n Yiwaḍiyen, nufa dinna yiwet n temɣart yesɛan 76 n yiseggaseg leɛmer-is, isem-is Nna Faḍma, tefreḥ aṭas mi d as-nenna ad aɣ-d-tmeslayeḍ ɣef yennayer dagi deg temnaḍt-nwen gar zik d tura i uɣmis-agi-nneɣ. Dɣa ha-t-an wacu i d-tenna: “ Nekk cfiɣ-d zik, nesewway berkukes s uyaziḍ n tmurt, tettseṭtil i yigerdan i tikkelt tamezwarut, i wakken ad yiǧhiddd ucebbub-nsen am wakken daɣen nesewway aḥeddur, yerna udem-nni amezwaru neṭḍeggir-it ɣef uqerruy n uqcic-nni iwumi nseṭṭel tikkelt tamezwarut, i wakken ad yeqɛed uqerruy-is am yigenni. Ma d taqcict, ad d-awin uzu seg lexla, ad serɣen ɣef lḥaǧa n wuzzal, tin ɣur-s ad as-teḍlun i timi-ines i wakken ad ṣeḥint wallen-is’’. Ma d amek i d-yettili yimensi n yennayer, tkemmel tenna: ‘’Mi ara neseww imensi ass-nni n 11 janvier, ad d-nenced akk tawacult, meqqer neɣ meẓẓi, i wakken ad nečč imensi n yixef n useggas jmiɛ. Lḥasun nekk dagi iwumi i d-cfiɣ nxeddem-it zik, yerna yal yiwen d tezmart-is. Ma d tura ur ẓriɣ ara ma d akemmel i ttkemmilen neɣ yella wacu i d-win d ajdid. Zemreɣ ad iniɣ belli seg Yiwaḍiyen, mazal tiwaculin xeddment ayen akken xeddmet zik, llant daɣen tiyaḍ ala ayaziḍ-nni kan i sewwayent”.

  Deg Wagennun  

 Am wakken daɣen i nesteqsa yiwet n tmeɣart deg temnaḍt n Wagennun, i wakken ad neḥsu amek ttqabalen yennayer ama zik ama tura, dɣa Nna Tasadit, yesɛan 80 n yiseggasen deg leɛmer-is, ur tcuḥ ara deg tririt ɣef usteqsi-nneɣ, ha-t-an ihi wayen i d-tenna: “ Seg wasmi i d- cfiɣ d tilemẓit, nkenti s tlawin n Wagennun, nxeddem imensi n yennayer, ass n 11 deg waggur n yirumyen. Akk tulawin yellan deg uxxam, ad mεawanent afus deg ufus i wakken ad t-id-wennεen-t. Dɣa dagi ɣur-nneɣ, nsewway am nekni am temnaḍin-nniḍen seksu d uyazid n tmurt akked ssebεa n yisufar. Ma d tamsalt n yisufar-agi, yal yiwen ad iseww ayen yesɛa deg uxxam, ilaq ad ilin 7 u daya. Gar yisufar nessexdam aṭas dagi, d wigi: lḥemmez, lubya n leqbayel, lubya tacebḥant, ibawen iquranen, leεdes d tjilbant taqurant, lebṣel, lleft, ṭumaṭic, tasemt neɣ lexliɛ, leɛqaqer…atg. Am akken llant tid i d-isewwayen daɣen tiɣrifin, lesfenǧ, aḥeddur…atg’’. Ma d ayen yeɛnan aheggi, tenna-d: ‘’Zik-nni yal aεeggal yewwḍen 17 neɣ 18 n yisseggasen d leεmer-is, d netta ara yezlun ayaziḍ-nni n yennayer. Yerna lǧemɛa-nni i d-iteddun, ad isewweq ɣer ssuq ad d-yawi aqerruy n uzger, i wakken ad yuɣal d aqerruy n uxxam. Cfiɣ daɣen nxeddem ttesḍila tamezwarut i warrac imecṭaḥ i lulen deg useggas-nni iɛeddan. Tameddit n wass, mi d lawan n wučči, ad d-nnejmaεen akk yiεeggalen n twacult merra seg umeqqran ama d amectuḥ, s yirgazen d tlawin ɣer yiri n lkanun. Imir, tettmlili tasa d way turew, tawacult merra tettettu ayen iɛeddan. Ass-nni tteksen-d yimezdaɣ n taddart ilili, ttεeliqen-ten ɣef umnar n tewwura n yixxamen-nsen, akka i tterḥiben s useggas amaynut. S waya i sebεaden ddaεwessu. Ma daxel n yixxamen, ttεawaden-as, tteslaɣen tizeɣwa s talaɣt, am wakken i ttbeddilen daɣen inyen n lkanun’’. Ula mi ara ɛeddin wussan ɣef yennayer, yettili-d leqdic-nniḍen, ɣef wakken I aɣ-d-txekked temɣart-a. ‘’Mi ɛeddan kra n wussan ɣef yennayen, ad iɛzel iman-is, nessawal-as (leɛzayel n yennayer), ad yaɣ lḥal yeǧǧuǧeg wazu, ad nruḥ ɣer lexla ad nawi azu, syin ad ten-serɣ ɣef ujenwi, mi d-yebra i waman-nni-ines, ad ten-ḍlu i timi-nneɣ d ucebbub-nneɣ i wakken ad yiǧǧhidd kter. Ma d tura, kkulec ibeddel mačči am zik. Tura ala seksu-nni bu ssebɛa n yisufar i xeddmen, yerna ayaziḍ d win n lbiɛ mačči d win n tmurt. Xeddmen daɣen tura timeɣriwin di kra n tudrin”. S wakka i d-nezzi i kra n temnaḍin n lwilaya n Tizi Uzzu, anida i d aɣ-d-fkant temɣarin-agi tinagiyin-nsen ɣef wamek i d-cfant xeddmen yennayer di tama-nsen, d wamek tbeddel teswiɛt tizi n wass-a. Ɣer taggara, nessaram-awen akk aseggas amerbuḥ, aseɛdi i yal yiwet i yal yiwen. Nessaram daɣen tilawin-nneɣ neɣ tiwaculin-nneɣ, ad ṭṭfent deg wansayen n lejdud.

  ADAOUN Abdelghani 

  
 D tisewham i ikecmen wid akk yeslan, ussan-a iɛeddan, i tmettant n yimdanen iɣerqen deg kra teftisin n twilayt n Bgayet. Ayen yeǧǧan isalli yessexleɛ-iten ugar d mi d-llan yiɣraqen-a zik maḍi skud mazal lḥal semmeḍ i uɛumu, werɛad i d-tewweḍ tsemhuyt n unebdu yeḥman ideg ssenqasen medden azɣal s waman n yilel. Mbeɛd aɣraq amezwaru i d-yellan deg teftist n Ticci, aṭas n lɣaci i iweḥḥden d acu yewwin asfel yemmuten ɣer uɛumu di lawan ideg mazal ahat ttwacɛalen yifurnuyen daxel kra yixxamen. Aya, iban yessker ameslay d yisteqsiyen yemgaraden. Yal yiwen d acu yenna s usḥissef ɣef twaɣit i d-yusan am yir tamuffirt imi ur tuɣ tetturaǧu ad teḍru deg wussan n tsemhuyt n tefsut. Maca, mi yezri drus n wakud, send ad yeḥbes wawal ɣef uɣraq-nni i d-yeḍran, yennerna-d yisalli amaynut i d-iberrḥen d akken irgazen n Uḥuddu aɣarim, rnan ufan tafekka n urgaz-nniḍen i d-yettwassufɣen d amattan seg teftist n Melbu, di tama n Ssuq n Letnin. Ɣas ma aɣraq n usfel-a, qqaren fell-as kra n medden belli d asehwu i as-t-id-yewwin imi d ɣelluy kan i yeɣli seg nnig yiblaḍen, wiyaḍ nnan daɣen d timenɣiwt i yenɣa iman-is, maca ugar n umeslay yerra ɣer tmentilt n uɛumu i walan d win i t-ikellxen. Ad d-nesmekti d akken tuget n lɣaci ẓran si tama-nniḍen ahat d lexsas n tɛessast n teftisin i d ssebba tagejdant n yiɣraqen i d-yettilin yal aseggas. Ɣef waya i d-yewwi ad d-nebder tiɣri i d-tger deg twala iɛeddan tmehla n Uḥuddu aɣarim n tmurt n Bgayet i wid yebɣan ad kkin deg temsizzelt n usexdem n yiɛessasen n teftisin. Tefka-d tagnit ihi i waṭas n yilemẓiyen yettgerrizen aɛumuu i wakken ad ṭṭfen imukan n umahil. Ad ilin deg teswiɛin ideg ttwaḥwajen nezzeh i usellek n yimdanen seg tmettant n uɣraq.

  Kaissa Khalifi. 

  
 Ssuffɣen-d Srabes n teywalt n Tenmehla n uḥuddu aɣarim n waɣir n Bgayet, yiwen n wulɣu ɣef yiwen n usehwu ineqqen i d-yeḍran ass n, 24 yunyu yezrin, akked kra n leḥsabat ɣef laksidat s umata. 

 Dɣa, ɣef wayen i d-wwin d isallen, kkren yimsellken n wadeg yettwarnan n Yilmaten, n Uferdis n Sidi Ɛic, akken ad rzun ɣer umḍiq ideg yeḍra yiwen n usehwu deg ubrid aɣelnaw wis 26, deg umkan iwumi ssawalen Rmila, taɣiwant d tdayra n Sidi Ɛic. 

 D yiwen n umyeẓdam i d-yellan gar tkerrust Hyundai Accent, i yeṭṭafaren tawilayt n 6, akked yiwen n umuṭu s yisem n Lifan. Ayen yesḥissifen d mi yegla usehwu-a s terwiḥt n unehhar n umuṭu, i yellan yesɛa 27 n yiseggasen di tudert-is. Ma yella d ameddakkel-is i tuɣ yettawi si deffir, bu 24 n yiseggasen, yuɣ-iten deg waṭas n yimeḍqan n tfekka-s. Yewwi-d ad d-nesmekti d akken ilemẓiyen-a llan ur xdimen iqelmunen n tɣellist ɣef yiqerra-nsen. 

 Daɣen, ula d sin n yiterrasen i tuɣ deg tkerrust Hyundai, uɣen-itent s kra n lejruḥ d lxelɛa. S wakka ihi, dima ɣef leḥsab n Uḥuddu aɣarim n Bgayet, yewweḍ umḍan n yisehwa segmi yebda useggas armi d 24 yunyu iɛeddan, ɣer 879, i d-igan 1 066 n yimejraḥ, nɣan 22 n yimdanen. Yettales-d awal Uḥuddu aɣarim ɣef wazal n uḥader deg yiberdan d uqader n wangal n ubrid. 
  M. K. 

  
 Mačči d ayen yellan d uffir ɣef yimezdaɣ n Bgayet d wid n twilayin-nniḍen i yesseqdacen s waṭas abrid aɣelnaw wis 9. Abrid n ufalu n Xerraṭa, i d-yezgan gar temdint-a tamezrayt d Lberj n Mira deg tɣiwant n Tsexriwt, aql-it d amezwaru deg yiberdan imihanen i ttkukrun yinehharen deg Bgayet. Ugar mi iɛedda ddaw udrar ɣef teɣzi n wazal n 7 n yikilumiṭren, ur d-yettak akk ubrid-a ssmamat n tɣellist d talwit i unehhar, am wakken i d-suturen yisuḍaf igraɣlanen. Deg umedya n tafat, i yewwi-d ad tili d tamezwarut i inuḥen din, dima ccetkayen yinehharen ɣef lexsas-ines ageɛmir. Deg kraḍ n yifula i yellan din, ala deg ulemmas i ceɛlent akken ilaq teftilin. Wamma deg umezwaru d wis kraḍ, txuss nezzeh tmuɣli. Ḥaca ttkalayen wat tkeryas ɣef teftilin n tkamyunin-nsen ur nezmir ad beyynent i lebɛid. « Yezga yella umihi d ameqqran deg ufalu-a. S tallelt n teftilin n tkerrust-iw, ttwaliɣ kan kra n lmitrat ɣer sdat. Alamma i d-ceɛlent teftilin seg lebɛid ara ẓreɣ yella wablaɛḍ iteddu-d ». I d-yenna yiwen n unehhar d ilemẓi.

  M.K 

  
 Ad d-tili tezrigt tamezwarut n Unmuggar n tgemmi tadelsant tamensayt tarangant (immatériel) deg Tizi Uzzu gar 26 d 27 cutember 2018 anda ara terr tajmilt i temlilt n tmeṭṭut tazzayrit, yesɛan azal meqqren deg uḥraz n tgemmi taɣelnawt, ɣef wakken i d-tenna, ass n lexmis, tenmehla tadigant n yidles. Ad d-tili rreḥba-agi s usentel «Tigemmi tadelsant gar tnaṣlit d uzzewzel », ideg ara yezzi wawal ɣef tmeṭṭut tazzayrit d taneḍmant n usɛeddi n tgemmi tadelsant tarangant. Ad ssuddsen timlilit-a deg Uxxam n yidles n Mouloud-Mammeri. Ad tili d tagnit i usmekti s temlilit n tmeṭṭut u ad d-tili deg-s temsikent n ufexxar, iceṭṭiḍen, asewwi d yimrisen-nniḍen ay ttgent tlawin. Ad d-tili diɣ d tajmilt i umnadi d umussnaw Youcef Nacib. Ad rren daɣ tajmilt i « Urar n lxalat » n Ṛṛadyu Tis Snat, i yellan d agraw n tlawin i igan leqrar d leqdar i ccna aɣerfan n tlawin s yiwet n tesgilt n ṛṛadyu yettwassnen s yisem-a. Urar-agi, ttekkan deg-s kra seg yismawen imeqqranen n ccna aqbayli aɣerfan, yecban Lǧida tamecṭuḥt, Anissa, Djamila d Cherifa…atg. Ad d-yili daɣ uskan n urqam n ufexxar s yizamulen imaziɣen, timucuha d wuraren insayanen, ihanayen n ccna n tsednan d uskan n tmeɣra tansayant. Ad gen daɣ isaragen d temsikniyin ideg ara ttekkin yimazzagen am Galez Ouiza, d tamnadit deg Wammas Aɣelnaw n yinadiyen izarmezruyanen, Fairouz Recham n tesdawit n Tubiret, d Zahia Ben Abdellah. Am wakken diɣen ara d-ilin leqdicat-nniḍen idelsanen, ara yeddun ɣef teɣzi n sin wussan.

  A. A. 

  
 Seg waṭas n ttawilat iwumi i yesra umdan deg tudert-is, ad d-nebder wid n udawi d tesnujjya ur yezmir yiwen ad yexḍu fell-asen. Ɣas ma tikwal tgerrez tdawsa n wa neɣ n ta, maca ttilin-d teswiɛin ideg amdan, ama d amecṭuḥ neɣ d ameqqran, yettḥulfu yeqreḥ-it kra deg tfekka-s, yettaf iman-is, yettuḥettem ad inadi ɣef ferru akken ad yeḥlu. Iban dɣa d abrid n umsujji akked tissit d tuččit n ddwawi i d isellaken-is. Ma nemmeslay-d ɣef uḥric n udawi deg tɣiwant n Ayt Smaɛel, ad d-nini ibeddel lḥal seg yiḍelli ar wass-a, imi ayyuren merra yezrin, wwin-d amaynut i yesferḥen imezdaɣ-is, am yirgazen am tlawin. Gar wayen i d-ilulen, ad d-nebder abeɛda tizeɣwa n yimsujjiyen, am tin n Mass Meɛzuz, d yimaynuten-nniḍen i ixeddmen deg Tregragt d Tizwal i yellan di temnaḍt n Ayt Smaɛel. Tilin-nsen deg taddart tettɛawen imezdaɣ, imi ur yewwi-d ara fell-asen, ad ruḥen ɣer Yiderginen neɣ ɣer Burj Mira akken ad d-sɛeddin. « Cfiɣ lliɣ ttruḥuɣ ɣer yimsujjiyen i ibeɛden i wakken ad d-qḍuɣ ccɣel-iw. Aṭas n wakud i yi-yettruḥun deg ubrid, maca ur sɛiɣ afran-nniḍen. Ma d tura, segmi d-rnan wiyaḍ ɣur-neɣ, uɣaleɣ ttawiɣ iḍarren-iw ɣur-sen. Ladɣa imi yeffeɣ fell-asen wawal n lɛali, qqaren-d ssnen ». I d-yenna yiwen n urgaz seg Ayt Smaɛel. War ma nettu ad d-nesmekti d akken ula d takerrust n usaɛef tedda-d ussan yezrin, akked ttawil n usɛeddi n radyu i niqal ixus ɣas yella. S wakka ihi, simmal aḥric n udawi ileḥḥu deg taddart n Ayt Smaɛel. D aya i yessemɣin ugar n usirem deg wulawen n yimezdaɣ Ismaɛliyen i yettraǧun ad d-yili wayen ur yelli ar tura deg uḥric-nni n tesnujjya.

  Kaissa Khalifi 

  
 I lmend n tirza i t-id-yewwin ɣer Bgayet ass n 14 furar yezrin, iga uneɣlaf n wafud, Mass Mesṭafa Gituni, yiwet n temlilit akked yimḍebbren, taɣamsa d yiselwayen n tɣiwanin, ideg i d-yerra i yisteqsiyen-nsen ɣef waṭas n tlufa yerzan s umata taneflit di temnaḍin. Ɣef wayen yerzan tuqqna n Ayt Smaɛel i uẓeṭṭa n lgaz n lḥiḍ, neɣ n temdint, iwekked-d uneɣlaf di tririyin-is d akken ad yili dayen uḥerrek n yiqeddicen deg wussan-a i d-iteddun. 

 Aya seld mi yeddem awal lmir n Ayt Smaɛel, Mass Sadeq Rebbaɛi, yemla-as akk uguren icudden ɣer usenfar-a deg tɣiwant, abeɛda aɣilif n teɣsert n usiweḍ i mazal ur temmug ar tura ɣas yegget usuter. Si tama-nsen, imi ḥeḍren ula d nutni i temlilit, ccektan lemyur n Yiderginen d Tsexriwt, Racid Xalef d Maǧid Buǧiṭ, I uneɣlaf ɣef uɣbel-a n lgaz di tɣiwanin-nsen d uɛeṭṭel n usenfar akken ad d-yettwasiweḍ ɣur-sen. 

 « Di leɛḍil ad yemmag uẓeṭṭa n usiweḍ n lgaz ɣef teɣzi n 12 n yikilumitren, i sḥebsen kra n medden, ssutureɣ ad d-ttwaqqnent tɣiwanin n Ayt Smaɛel d Tsexriwt seg temnaḍt n Seṭṭif, i ibeɛden s 150 n lmitrat », i d-yenna uneɣlaf. « Aya d tifrat iɣesben, alamma yefra wugur n texxamin n usgunfu i snat n tɣiwanin-a », i d-yerna daɣen. Ad d-nesmekti d akken ɣef wayen yerzan tugin n yimdanen i usɛeddi n lgaz seg wakal-nsen, iwessa Mass Gituni iselwayen n tɣiwanin, ad tteffɣen sya d tasawent ɣer unnar akken ad mmeslayen d yiɣermanen, ad ten-id-qennɛen send ad yebdu usenfar.

<p style="text-align:right">  M. K. 

  
 Thegga-d ddurt yezrin tddukkli Tadukkli n taddart n Ayt Idris ahil s wazal-is i usizdeg d usebhu n kra n yizergan d yimeḍqan di temnaḍt-nni. Seld tiɣri d-tefka i yilemẓiyen d yimezdaɣ, abeɛda deg uẓeṭṭa inmetti, ddeqs i yegren imanen-nsen di terbaɛt i twizi-a n tukksa n yilefḍan d wammus. Ɣas ma yella ur ṭṭuqqten lecɣal-a dinna, neɣ ur ten-nnumen yilemẓiyen, maca gerrzen-ten wid akk yekkin. Mi kfan dayen ccɣel, merra iɛeggalen n tddukkla snemmren wid i d-yegren afus, kkin deg tigawt-a yelhan. Ad d-nesmekti kan belli send armud-a n usizdeg, tella-d tessudes-d tddukkla-a aṭas n wahilen deg teɣzi n kraḍ n wayyuren, d akud yezrin segmi d-tennulfa. Yiwen n warmud d tiɣin n kra n dduzan, am ṭṭwabel d yikersiyen, i lfayda n yimezdaɣ n taddart n Ayt Idris, ladɣa iẓawaliyen seg-sen, ur nezmir ad d-slezmen imanen-nsen ma yella-d lferḥ neɣ d lqerḥ. Ttiɛad-nniḍen d tuffɣa ɣer Ugelmim aberkan, i d-yezgan deg Ukeffadu. Taggara-a daɣen thegga-d yiwet n tberza (touroi) n ddabex n uḍar gar yiderma n taddart-nni. Ɣer taggara, fkan yimheggiyen arraz i terbaɛt irebḥen, rnan fkan i umurar ifazzen d uɛessas ifazzen. Ugar n waya, ad theggi tddukkla-a ass-a, 25 yunyu, yiwet n tejmilt d tameqqrant i unaẓur Lwennas Meɛtub. Ula d tirza s aẓekka-s deg Tewrirt Musa, tella deg wahil-nsen i wass-a, 25 yunyu. 

  Kaisa Khalifi 

  
 Tettru tmaziɣt, teḥzen teqbaylit. Ayen i aɣ-iruhen ass n 25 yunyu 2018, ɣlay di ssuma. S tazzla teǧǧiḍ-aɣ a Kaysa. Truḥeḍ deg wass ur necbi wiyaḍ, ass-nni amcum, ass-nni afuḥan, ideg tensa tcemmaɛt n usirem, texsi tafat n tebɣest, tessusem taḍsa-m i lebda. Terniḍ i umaḍal n Dda Lwennas, win i tḥemmleḍ aṭas, deg umilli n tmettant-is. Tura, yal mi ara nruḥ ad d-nemmekti tamettant n yitri-a n teqbaylit, ad kem-id-nemmekti ula d kemm. Anemgal daɣen ad yeḍru. Tkemmleḍ ula d kemm ɣer yidisan-is, yal yiwen deg-wen tiktiwin-is, deg wul taqbaylit, timmeɣnest, tamagit, tajaddit d tnaslit. Yal yiwen deg-wen, yemmut mebla lebɣi, yal yiwen deg-wen, tettwaɛdem-as temẓi. Tettwaɣeḍrem di sin, netta acengu-is, d amdan, ma d kemm acengu-im, d aṭṭan. Di sin yid-wen tḥemmlem tudert, tumert, talwit akked tayri. Tezgam txeddmem fell-asent. Ur awen-d-yettunefk ara waṭas n wakud d tidet, teǧǧam-aɣ zik. Meɛna akken yeqqar wawal: « Yella walebɛaḍ, yella ulac-it. Yella walebɛaḍ, ulac-it yella». Am kemm, am netta, tellam tellam, d tafekka-nwen kan i iruḥen. Teǧǧam-aɣ, meεna teǧǧam-aɣ-d ayen ur nkeffu, ur nfennu. Ayen icudden ɣer yidles-nneɣ, ɣer tutlayt-nneɣ d wansayen-nneɣ. D agerruj ara yeqqimen i lebda. Idles-nneɣ, fell-awen d anagi. Ass-a, azekka ad tilim gar-aneɣ d iḥeddaden n wawal. Teǧǧam-aɣ-d ayen yebnan ɣef wawal. Tamettant-im a Kaysa, ur nebmi fell-as, armi mazal ur numin. Ad teqqimeḍ i lebda gar-aneɣ, deg ulawen-nneɣ, deg wallaɣen-nneɣ. Ahat agectum-im (tafekka) yeǧǧa-aɣ, meɛna kemm, iḥulfan-im, tigzi-m, taḍsa-m, tayri-m mazal-iten. Sgunfu di talwit a talwit, amḍiq-im gar yitran a titrit, tafat-im d lmuḥal ad tens, d awezɣi ad texsi. Ḥemmleɣ-kem a Kaysa, ḥemmleɣ-kem a uletma n Tasa, ḥemmleɣ-kem i lebda.

  K. K. 

  
 Xas ulamma anebdu d tasemhuyt n zzhu d uḥewwes ɣef kra, d lawan n unecraḥ d tuksa n lxiq ɣef wul, maca yessegra-d ticraḍ.

 Ayen xeddment neɣ jjamaɛent twaculin tizzayriyin tendrimt ɣef teɣzi n useggas, yettruḥu yakk deg ussan n unebdu. Llant, ɛad, twaculin i yettawḍen alamma d asebru (crédit). Akken i d as-yenna winna deg wawal-is : «Ayen xedmeɣ deg useggas, iruḥ deg yiwen wass». Ulamma llan wid yettwalin anebdu d tagnit i usteɛfu d unecreḥ, maca wiyaḍ ttwalint d tallit i d-yettaǧǧan camma deg texriṭ n umdan. Akken kan ara yebdu unebdu, ad bdunt tufɣiwin n usteɛfu ɣer yillel neɣ ɣer berra n tmurt, ladɣa Tunes, Ṭṭurc, Fransa…atg. Ad bdunt diɣ tmeɣriwin : Da d zzwaǧ, dihin d amedhar, dihin akkin d BAC… Anejmaɛ s axxam ulac, ula d igerdan sɛan azal-nsen deg zzhu d lleɛb. Din din kan, yedhem-d waggur n Ṛemḍan, ixellun taxriḍt, gar lmeṣruf n tuččit akked unecreḥ deg wuḍan-is. Akken kan ferḥent twaculin s keffu n waggur-agi, tqubl-iten-d lɛid tameẓyant, i ikemmlen ayen i d-yeǧǧa Ṛemḍan. Ciṭ iruḥ di lmeṣruf n tuččit (aksum, lxeḍra, lfakya) ayen i d-yeqqimen, tkemmel-it leɣla n llebsa n yigerdan. Urɛad teffiɣ lɛid tameẓyant s lewqam, mi i yuɣalent neddhent diɣ tmeɣriwin. Ulac taggara n ddurt ideg ur tesɛi ara kra n twacult tameɣra neɣ snat. Yella wanda, ttawḍent ɣer tlata neɣ rrebɛa deg yiwen wass. Gar zzhu-agi n tmeɣriwin akked rrwaḥ ɣer lebḥer, tekcem-d lɛid tameqqarant, i yezwin lǧiban n yiɛeggalen n twaculin. Ya aɣ-d ikerri s xemsa imelyan d tasawent, neɣ aksum n 130 DA i kilu, yerna yiwet tella tella. Rnu-d iselsa ideg tendeh tmes mačči d izli, d wayen-nniḍen i ttihwiǧint twaculin di leɛwacer. Mebɛed anecraḥ d uɣafar n lɛid tameqqrant, ufant-d twaculin iman-nsent, sdat n tuɣalin n yigerdan ɣer uɣerbaz. Aɣ-d iceṭṭiḍen, tizmamin, iqerban d wayen akk i icudden ɣer uɣerbaz. Mebla ma nettu, tifakturin n waman d lgaz akked trisiti i yettawin amur-nsent seg udrim n yal tawacult. Lḥasun ansi ara ffɣen yidrimen yella, ma d ansi ara d-kecmen yergel, ɣef wannect-agi, yenna-aɣ-d yiwen ubabat : «Lukan ur ẓriɣ ara acḥal ara nettaɣ, yerna ur nesselḥaq ara, mačči d izli. Mi d-yewweḍ unebdu, ala awal ‘’awi-d’’ kan ara tselleḍ, ulac win ara ak-yinin ax». Ɣer taggara, ad nini belli, tettserrif tmetti ugar n wayen i d-tettḥelli, akken bɣunt xedment twaculin leḥsab i umesruf deg unebdu. Mi yekfa unebdu ad yekfu udrim, ad nezfent yid-s twaculin, imi xas xeddment, maca ur ssagarent ara, am wakken i as-yenna winna deg wawal-is «Xeddmeɣ, yettader uḍellaɛ».

  Adaoun Abdelghani 

  
 Ulamma d isehwa n ubrid iwumi nsell s waṭas gellun s tudert n yinehharen, seg tikkelt ɣer tayeḍ, acu kan ula d isehwa n uxeddim, ttawin tirwiḥin di tegnatin tuḥzinin. 

 Dɣa, yeḍra-d ass n, 5 ɣuct yezrin, yiwen n usehwu ineqqen di taddart n Ayt Buɛisi, taɣiwant n Tizi n Berber, i ibeɛden s wazal n 35 n yikilumiṭren ɣef wul n twilayt n Bgayet. Yella-d yir uneḍruy-a mettwal 14:00 n tmeddit, deg ubrid yettawin i temnaḍt n Ugni n Tmara, mi yegrarreb unehhar n yiwen n ukerrus deg yiwen n ucruf amihan. Anehhar-a yella yeṭṭafar tarmist i yeṭṭfen lecɣal n usiweḍ n internet i kra n tamiwin n tɣiwant-a. Ɣef wakken i d-ddan yisallen n teɣbalut-nneɣ, i iqerben nezzeh i lecɣal-a yettmaggan deg Ayt Buɛisi, mi d-iɛedda unehhar n ukerrus n uɛrak n ubiṭun seg yiwet n ṭṭurna i d-nnan tewɛer, yerwel-as lmizan, send ad yerr ɣer rrif n ubrid ad yegrireb seg ucrif. 

 Tiyita tameqqrant n uɣelluy tenɣa dindin ilemẓi-nni anehhar, i yellan yesɛa 25 n yiseggasen deg yixef-is, i d-yerzan seg temnaḍt n Buɛendas. Mi asen-yewweḍ yisalli, ḥeḍren-d yirgazen n Uḥuddu aɣarim d ssrabes n yiǧadarmiyen, snesren-d asfel-nni war iman, s tallelt n yiqeddacen n tɣiwant n Tizi n Berber. 

 Ayen i d-iḍefren syin akkin d asiweḍ n lǧessa-nni ɣer texxamt n yimattanen n sbiṭar n Uweqqas. Ad d-nesmekti d akken tewwi-d tedyant-a ayendin d asḥissef i wulawen n yimdanen, ama d imezdaɣ n tɣiwant n Tizi n Berber neɣ d iberraniyen i d-yesbeggnen leḥzen-nsen, abeɛda deg yiẓeḍwan inmettiyen. « Llan teddun yiqeddicen akken ilaq, war lhul neɣ d laksida, syinna yusa-d ubaxix-a ad yeglu s terwiḥt n yilemẓi-a. Ad fell-as talwit », i d-yenna yiwen n urgaz. 
  M. K.  

  
 Tuɣal tugdi tezdeɣ ulawen n yinehhaṛen i yettεeddayen seg ubrid aɣelnaw wis 9. Ayagi imi yuɣal-d usaru n ugrireb n yiblaḍen deg ubrid n Uweqqas. Lameεna tikkelt-a mačči am tin yezrin, acku ulac wid yemmuten. Tadyant teḍṛa ass n, 12 tubeṛ yezrin, dɣa grarben-d yiblaḍen deg lɣaṛ yessekcamen ɣer temdint n Uweqqas, neɣ win n tirzi seg Bgayet ɣer Jijel neɣ Ṣṭif. Imḍebbṛen i teεna temsalt, uzzlen qeflen-t i wakken ur yettili ara umahi ɣef yinehhaṛen. Rnu ɣer waya, lɣaṛ-nniḍen i yellan d win i d-yettarran kan, yuɣal d bu snat n tamiwin, yettawi, yettara-d.

 Ccil d tifrat yelhan i ddmen yimasayen, meεna ayagi yesnulfa-d ddeqs n yiεewwiqen. Am leḥṛis n yikumyan, zzεaf akked tteqlaq deg wulawen n wid yettεeddin syinna. Aɣbel ur yeḥbis ara dagi, acku taluft-a, tella d tamentilt n yiwen usehwu deg ubrid-nni. Γef leḥsab n teɣbalut-nneɣ, seld abelleε n lɣaṛ amezwaru, ur ttwaxedmen ara ipanuten i wakken ad sxebṛen inehhaṛen s waya. D ayen i ten-yeǧǧan ttruḥun-d s tazzla, amek i yuɣen tannumi. Seld asehwu-a, ssawlen yimasayen n tɣiwant i win ara t-iqeεεden s tazzla i wakken ad yenqeṣ leḥiṣ. Lecɣal n uqeεεed, teṭṭef-iten termist Taṭurkit « Uzgun » , i yesselḥayen daɣen lecɣal n uqeεεeḍ n lɣiṛan n Ɛecba deg Xeṛṛaṭa. 

 I usmekti, tebda axeddim deg-s ass 14 tubeṛ, tekfa-t deg wazal n 11 n yisragen. Ayen yessewhamen di temsalt-a, d amek ṣṣawḍen kfan deg wakud-a amecṭuḥ?. Γef usentel-a yenna-aɣ-d yiwen: «tadyant-a ulac deg-s turart, axeddim igerrzen ur yessalay ara deg yiwen n waggur. Lameεna astehzi-a ad d-yawi igemmaḍ-is deg ussan i d-iteddun, ladɣa imi d lawan n tegrest. D tudert n yimdanen i yellan deg unnar, ihi yewwi-d ɣef wid teεna temsalt, ad εiwden leḥsab-nsen» . 

   K. K. 

  
 Mbeɛd ismektiyen n Tefsut n tmanyin d Tefsut taberkant i d-yellan deg wussan iɛeddan, i d-yettuɣalen yal mi ara d-yeḥḍer waggur n yebrir, yella-d diɣen ussan-a usmekti n yiwen wazemz-nniḍen icudden dima ɣer tefsut d umennuɣ ɣef tmaziɣt, wagi d azemz n 19 maggu 1981. 

 Yella-d usmekti-ines deg kra n tamiwin n Bgayet am Cemmini, Sidi Ɛic d temdint n Bgayet s yisaragen d tejmilin i yuɣalen ladɣa i wid yettwaṭṭfen ɣer leḥbus lawan-nni, d usiweḍ n tmella i wid yewwḍen leɛfu n Rebbi. Azmez-a, ad yeqqim deg umezruy n umennuɣ ɣef tmaziɣt, ma neẓra azal yesɛa deg tikli i d-telḥa timmeɣnest ar ass-a, ɛlaḥsab n umeslay n wid yeddren ineḍruyen-a. Dɣa deg Uxxam n yilmeẓyen n Cemmini, tella-d ass n 21 maggu yezrin tafilt tagnennayt (table ronde) i d-yessemlalen 8 n wudmawen yekkin di tmesbaniyin am Tari Aziz, Terki Zoubir d wiyaḍ ? 

 Mmeslayen-d deg-s ɣef usuter agejdan n tikli-a, d asuter i yerzan lebni n tesdawit deg wakal n Bgayet seld mi yella wawway-ines ɣer temnaḍt n Jijel, akked usuter n tukci n wazal i tutlayt n yimaziɣen. Wwin-d awal daɣen ɣef yimeddukkal-nsen yettwaṭṭfen am Abdelaziz Merabet, Abdelkader Guijdou, Rachid Adalou.. atg. Ass n 19 maggu 1981, tella d tuffɣa n ugdud aqbayli ɣer yiberdan deg temnaḍt n Ssumam, d tuffɣa meqqren mbeɛd tin n Tefsut n yimaziɣen deg yebrir 1980. Ffɣen-d yisnawiyen, iselmaden, ixeddamen d wid ur nxeddem ara, tettwasuddes akken ilaq, d ayen i tt-yeǧǧan ad tekcem deg umezruy. 

 D tikli i d-heggan yiseqquma n yisnawiyen akked yigensasen inmula n Bgayet. Maca imasayen n tallit-nni, fkan lamer i yiɣallen n laman am tannumi akken ad qerɛen imesbaniyen yessuturen azref-nsen, d ayen i d-yeglan s tyitiwin d uḥbas n waṭas n yimeɣnasen iwumi ḥekmen gar 6 wagguren ar 5 n yiseggasen. D ayen i d-yewwin syin ɣer sdat aṭas n temliliyin deg yakk tamurt n Leqbayel akken ad iɛiwed udabu tamuɣli ɣef temsalt n tmaziɣt, mi ẓran d akken ɣef lḥeq i d-ffɣen, ɣef wayla-nsen i nudan, d ameslay n tmeslayt-nsen i bɣan d uselmed-ines di lakulat i yigerdan i d-yettlalen yis-s. 

  Kh. A. 

  
 Lexipso de la culture amazigh d adlis amaynut n Omar Kerdja i d-yeffɣen ddurt iɛddan ɣer tezrigin Kerdja n Tizi Uzzu. Ɣef wakken i t-id-yenna umeskar, adlis-a ad yettuneḥsab tarzeft-nniḍen i yimeɣriyen-is imi yura yakan ugar n 5. Ad naf deg-s aṭas n yisentalen i d-yegmer Mass Kerdja deg tallit-nni anda ‘’lejdud xussen ttawilat n tudert, meɛna tzad lefhama deg wallaɣ-nsen’’ : ur gganen alamma fran timsal i ten-id-iqublen. Syin, yal taluft tettuɣal d anzi, d innan, d tamseḍrut neɣ d tamɛant. Am wakken sedhuyen iman-nsen, tikwal, i wakken ad ttun tid-nsen, s wuraren i d-snulfuyen s ttawilat n yimir. Anect-a akk, yegmer-it-id umeskar mi yunag ɣer tallit-nni. Yegla-d ula s kra n umawal i d-yelqeḍ sya u sya, yecban Abseɣ : ttejra n tama n Uheggar. Ɣer taggara n yixef-agi n umawal, yerra umeskar tajmilt i uɣyul s yiwen usefru n S.A. anda i as-yeqqar :

 ‘’Skked anda ur yettwanher, akken yebɣu ubrid iḍul.

 Deg umalu neɣ deg usammer, tezga ttɛebga-s s ṭṭul.

 Xas ma deg utemmu i yeffer, ttun win i t-yerran d ṭṭbul.

 Ma taxerrubt, teqqar, tenṭer, ula d netta ɣer daxel ay ul.

  I wasmi yuḍen uzger, qqnen-t s azaglu d uramul.

 A win i ak-yufan d lɛebd ad ak-yehder, a yizem, xas ma kečč d awtul.

 Deg wayen yerzan uraren, ad naf urar n Teblibult, Azemmaḥ, Tintict neɣ Ṛkiz, Ḥiduc,…atg. Ma ɣef wayen i d-yelqeḍ n yismawen yufraren, yebder-d Sidi Ali Bounab. Deg uḥric n tɣawsiwin d yinnan s yismektiyen, yudder-d lehdur yelhan i qqaren i ugrud neɣ deg lfarḥ. Qqaren mi ara d-yeɛḍes ugrud : ‘’Beccer, iruḥ ccer, yewwi-t waɛrab imqeccer, yezger akkin i Maser’’. Ma deg lfuruḥ, ttawin-d tanfalit-agi : ‘’tif-itt tmellat yensan i yitran, wala sebɛa n ṭṭelba ma uran’’. Gar wayen i icudden ɣer wansayen, i d-yesmekta Mass Kerdja, ad d-nebder : ‘’Ɛacur, Ɛacur, efk-iyi-d kra uḥeddur, deg win rqqiqen, gar yiberwaqen, ad d-tesɛum aqcic, ad as-tsemmim Belqasem. Ma ur i yi-d-tefkim ara, ad d-tesɛum taqcict, ad as-tsemmim Ḥlima’’. Akka ara naf, diɣ, kra n tenfaliyin ‘tineddihin’ : ‘’A tawekka yehban iniɣem, mi ara ifak, amek ara teḍru yid-m ?’’. Inzan d wayen ḥuzan, d aḥric-nniḍen i d-yesqucceḍ umnadi, ɣef waya, yura-d : ‘’Limmer n Ubizar meqqar, yennum rrekba n yiɣalen’’. Neɣ anzi-a : ‘’Am tadimt, am lḥila. Am Ureẓqi, am Kelttuma’’. Deg uḥric n tmedyazt, ad naf ifyar-a : ‘’Aḥezzeb i yimir-a, ameyyez i tmezwura, aḥebber i tneggura’’. Ɣer taggara, ad d-nales yiwen n unzi d ciṭ n tmedyazt. ‘’Wa mmɣin-as-d wanzaren i nnif, wayeḍ i uxlul d usneḥfif’’. ‘’Teɛreq cedda uyeddid, tayerza, tewweḍ s aḥdid, ma ad d-yuɣal uqdim d ajdid, Ad yuɣal uɣyul d agellid’’. 

  Hocine Moula 

  
 Aṭas n tedwilin d tegnatin n usḥulfu i d-yettilin taggara-a deg yal tamnaḍt n tmurt sɣur tdukkliwin yemgaraden, i lfayda n yimezdaɣ. Dɣa tikkelt-a deg tɣiwant n Yiderginen, I ibeɛden s 45 n yikilumitren ɣef usamar n Bgayet, i d-yettwahegga ttiɛad d amaynut. S lmendad n ugraw n tdukkliwin tidiganin, lwaḥi d tallelt n Useqqamu aɣerfan n tɣiwant-a i d-nebder, yemmug yiwen n warmud, deg teɣzi n was, i usḥulfu ɣef twaɣiyin tinmettiyin akked temḍerrit n twennaḍt. Seg 09:00 n tnezzayt, dɣa, i yebda ttiɛad-a deg uxxam n yilemẓiyen, i yewwin iseggasen-a ineggura kan isem n Meɛtub Lwennas. Kra n yisaragen i d-yersen deg wahil, ttwawin-d, ass-nni gar n tnezzayt mi yebda usihal d tmeddit mi d-tewweḍ taggara-s, sɣur Massen Xaled Ɛebdeslam, d aselmad deg tesdawit n Seṭṭif, Ɛacur Lyes, d ccix n lǧamaɛ akked Berkat Lyazid, d asemtar deg waddal. Ddeqs n lɣaci i iɛewwlen ad slen i yisaragen-a deg unammas adelsan n temnaḍt, abeɛda imi taluft terza taɣellist-nsen d tmetti n tura d yimal. Ad d-nesmekti d akken ugar n semmust n tdukkliwin i yekkin deg ttiɛad-a, ad d-nebder seg-sent: Tiddukkla n yibabaten n warrac n uɣerbaz amenzu, alemmas d tesnawit, Tidukkla tinmettitadelsant Ayt Cabuba akked Tdukkla (Oxy-Jeunes) i uḥraz n tgemmi tamezrayt n Yiderginen. I lmend n usemres n warmud-a, yesnemmir uselway n tdukkla « Oxy-Jeunes », Mass Xaled Fuḍil, akk wid yekkin deg ttiɛad, neɣ i d-yerzan ad ḥeḍren i wayen i d-yellan.

  M. K. 

  
 I wakken kan ur ttxasan ara yisufar n wučči di sin wussan-agi n lɛid, teḍmen tenmehla n tunzut n Tizi Uzzu ugar n 3 280 n yimsenziyen ara yellin tiwwura n tḥuna-nsen di sin wussan-a sdat-nneɣ. Ɣef wakken i t-id-yenna unemhal n tuddsa-agi, Mass Adjabi Kada: “Nhegga-d ugar n 3 000 n yimawlan n tunzut deg 67 n tɣiwanin n lwilaya n Tizi Uzzu, annect-agi i wakken ad neḍmen tilin n yisufar merra n wučči deg wakal n lwilaya-nneɣ”. Dɣa i lmend n waya, ttuɛeggnent wazal n 140 n lkucat n uɣrum akked 2.780 d imsenziyen n tḥuna n lxeḍra d lfakya. Azal n 300 n yimsenziyen-nniḍen, ad ilin i lmendad n leqdicat-nniḍen yemgaraden n tunzzut (leqhawi, tiḥuna n lqqec…) akked wazal n 4 n lluzinat n uyefki d 7 n tesyar. Ad ilint diɣ snat n tferdisin n ufaris n waman n tissit…atg. Am wakken ara d-ilin wazal n 48 n yimeggan (agents) ara d-yelhin s uraqeb n yimsenziyen i wakken ad tɛeddi deg tegnatin yelhan. Am wakken daɣen i d-yuɣal ɣer txeṭṭiyat n yimsenziyen ur nettqadar ara isuḍaf-agi, dɣa yenna-d: “Ad d-smektiɣ imsenziyen yettwajerden i wakken ad ilin d imzeggan (permanents) deg lɛid, ma yella ur quddren ara timzeggit-nsen, ad ttwaxeṭṭin s tbezzart n 20 000 DA ar 30 000 DA neɣ aɣlaq n tḥuna-nsen…”.

  Adaoun Ghani 

  
  Aḥric 7 

 Lhan-d warrac d tuffẓa d useble&amp;epsilon,; ur nḥerwan, ur cliεen, ur rẓin iqerray-nsen γef wacu d wacuγer sellen i taγect-nni n tmeṭṭut. Din din, tujjaq tewwurt, ldin lelwaḥ-is, teffeγ-d γur-sen temγart annect n yemma jida “ abbaḥ yella wacu iγef ara yeccirew umdan dagi “. Tamγart-nni, ad tili tugar yakk timγarin yeddren lawan-nni. Udem-is yekmumec, lqedd-is yekna, terna tetteddu γef tεekkazt. Akken ṭṭreḍqent wallen n warrac fell-as, γlint-asen teγrifin seg yifassen-nsen seg tugdi. Teṭṭef-iten ula d tawla seg tergigit. Ma d tuγmas-nsen, ugarent tissirt ma teẓẓad. Teṭṭef temγart aγeṣmar-is, thuzz aqerruy-is, tenna-asen: ‘’Ay a yemma ḥebbi, way, way way! Acuγer akka tugadem ay arrac ibaḥḥanen? Lemḥadda lemḥarba γef tqeṛṛay-nwen a tarwa. Yyaw kan ihi ad teqqimem γur-i, ad iyi-twansem, ur yelli d acu ad ken-ixaṣṣen!’’. Teṭṭef-iten seg yifassen-nsen, tessekcem-iten s axxam, tessersasen-d udi d tamment d lqut yesseḥlawen ul n umuḍin mi ara t-iwali kan zdat-s. Ččan, swan almi d tikli ad fellqen iεebbaḍ-nsen, tekker temγart twenneε-asen-d usu s yiwet n trakna igerrzen. Sennden kan fell-as, tewwi-ten tnafa, ḥulfan s yiman-nsen amzun ẓẓlen deg tebḥirt n yijeğğigen deg tefsut. Tamγart-nni mačči d aḥdaq i teḥdeq, a ziγ nettat d teryel. Aγummu-nni tettγummu ssqef n uxxam-is s teγrifin, d ticerket i tneddi s wayen i warrac mi ara ten-yeṭṭef laẓ deg teẓgi akken neddin yimdanen tiqellaεin i imerga. Yal mi ara as-d-tḍegger tegnit yiwen, mi t-tuza, tečč-it. Tamcumt tacengut n tneqlin tenna-as i wul-is, yyaw ihi yewwi-ken-id uεessas, ass-a γur-i d tameγra. Nutenti teryulat-agi, γur-sent allen d tizeggaγin am yisufa, γef wayen ur ssegmaḍent ara s tmuγli, maca ttḥulfunt neγ ttfaqent am yeqjan n tεessast s yimdanen mi ara d-teddun γer tama-nsent. Mi akken i d-teddun γur-s Ḥmiṭuc d Duduc teḍṣa s ccah γef lqerḥ-nsen yakan, tenna-as i wul-is: ‘’Ḥala ansar ur tnessrem ara, yyaw kan tura ad awen-mleγ!’’ … Tettkemmil  

  Seg kabyle.com 

  
 Macahu tellemcahu, ad tt-yeḍbeε Ṛebbi d asaru. Qqaren yiwen wass yekcem ccluc ɣer lɣella n lḥemmeẓ. Ihi yezdeɣ deg yiwet n tεeqayt. Yebda la tt-itett, bab n lɣella, yeddem-itt ɣer tessirt i wakken ad t-yeẓd. Ccluc, yelha d ccɣel-is ur yeẓri acemma. Asmi yemmar lḥemmeẓ ɣer yiɣuraf, ccluc iffeɣ-it leεqel, anda ur yezmir i kra, acku iɣuraf mi ara berrnen tezzin, rqiq ṭṭmaε di leslak. Seg zzher meqqren n ccluc, aεeqqa-nni deg yezdeɣ, yemneε seg yiɣuraf. Yedda d ukerfa, yeslek ccluc seg wanda ur idmiε kra. 

 Dayen i t-yewwin s axxam-is s lxuf d tazzla n usawen. Mi iwweḍ γer uxxam, la sen-d-iḥekku tadyant-is. Bdan leḥbab, keccmen-d ɣur-s i wakken ad as-ḥemden leslak-is, qarren-as: “ Lḥemdu Llah mi temneεḍ a ccluc, awi-d kan imi yeslek uqerru-k”. Armi d yiwet n tikkelt, ccluc deg-s ashetref n lefqaε n yiγuraf-nni yecban idurar, yenna-asen: D tidet, awi-d kan imi selkeγ, meεna limmer ad d-teẓrem zzhir-nni.

  Yahia Yanes 

  
 D akemmel n wahil adelsan i yebdan seg waggur n furar, d ahil i d-yettilin deg Uxxam n umezgun amnaḍan Ɛebdelqader Ɛellula deg temdint n Wehran, d ticeqqufin i yimeqqranen d yimecṭaḥ, d timeɣriwin n ccna neɣ n ccḍeḥ s uẓawan aklasiki neɣ atrar, d temliliyin n tmedyazt. Annect-a akk, yettili-d ɣef teɣzi n wayyur-a n meɣres. Yebda ass n 4 s tmeɣra tameqqrant n tẓuri d uẓawan afransis, i d-yettwaheggan sɣur Asudu (institu) arumi. Ikemmel wahil ass n 6 meɣres ɣef 14h s temlilit n tmedyazt, d tajmilt i tmeṭṭut i lmend n usfugel n wass agraɣlan n tmeṭṭut. Ma d ussan n 9 d 10 meɣres d taceqquft El Aǧwad i d-yettwasneɛten. D yiwet n tejmilt meqqren i as-yuɣalen i Ɛellula. Ma d imuras n tefsut i yurǧan inelmaden n uɣerbaz, ad yili lḥeq-nsen n yidles d umezgun d usɛeddi n wakud. Yetturaǧu ad d-tili tmeɣra n ccḍeḥ aklasiki i warrac imeẓyanen s usentel n Kidz school ass n 20 meɣres, ma d ass n 24 d amezgun n teḍsa (Drole Madare) i yellan deg wahil. Ad yekfu leqdic s tmezgunt n “Pinocchio” i yimecṭaḥ, d tin ara d-awint waṭas n trebbuyaɛ ussan n 24, 25 d 26 seg meɣres ɣef 14h n tmeddit deg yal ass.

   K. A. 

  
 Newwi-d awal deg tdiwennit-a d Ǧilali, d yiwen n umedyaz aqbayli yettidiren deg temnaḍt n Wehran. D yiwen seg wid irefden awal s usefru, i iḥemmlen taqbaylit, yessaramen ad tefruri deg merra timnaḍin n tmurt. 

  Aɣmis n Yimaziɣen : Di tazwara, ssisen-d iman-ik i yimeɣriyen… 
  Ǧilali At Sliman : D amedyaz i ilulen di yennayer 1985 deg taddart n At Sidi Ɛetman, taɣiwant n At Wasif, di Tizi Uzzu. Ɣriɣ deg uɣerbaz amenzu n Tigemmunin, syin gguǧeɣ-d ɣer temdint n Wehran, anda ɣriɣ deg uɣerbaz alemmas d tesnawit, armi i d-wwiɣ akayad n BAC. Syin uɣaleɣ ɣer wanda i yi-gezmen timiḍt, ɣer Tizi Uzzu akken ad kemmleɣ taɣuri tasdawant di tesdawit Lmulud At Mɛemmer (tasga n uzref). Tura aql-i ttkemmileɣ tizrawin n Master di tesdawit n Wehran. S umata, Ǧilali d yiwen iḥemmlen asqerdec n wawal akked tmedyazt taqbaylit, ladɣa tamedyazt taqburt i yi-ittarran ɣer tallit taqburt d yiḥeddaden n wawal. Aql-i daɣen d aɛeggal n tddukkla Numidya n Wehran, anida tteɛraḍeɣ ad d-fkeɣ afud di leqdic akked usefti n tmaziɣt. 

  Amek i d-tufiḍ iman-ik deg unnar n tmedyazt ? 
  D aḍu n tmedyazt i d-iṣuden deg-i, nekk ldiɣ-as tiwwura. Ahat yekka-d wayagi si tmetti ideg i d-kkreɣ, imi tudrin n Leqbayel, ttakent lebɣi n tẓuri i umdan. Seg tama-nniḍen, ufiɣ-d imedyazen i d-yufraren di tama ideg luleɣ am Muḥemmed Belḥanafi akked Waɛrab Ḥusin (d arraw n taddart-iw), akked umedyaz ameqqran Ben Muḥemmed seg tama n At Wasif. Rnu ɣer waya, ayen iɛeddan fell-i yettɛeddayen diɣen ɣef yimdanen-nniḍen s uḥulfu i izedɣen ul, ad d-tafeḍ yettnadi ɣef tẓuri ladɣa asefru i wakken ad d-yessenfali tiɣawsiwin akken-nniḍen. 

  Amek tettwaliḍ tamedyaz taqbaylit ? 
  Ttwaliɣ tamedyazt, d allal ara d-yefken afud ama i tussna n tutlayt, ama i useddu-ines d useḥbiber fell-as, imi d leqrun-aya d asefru i aɣ-tt-id-yessawḍen. Ɣef waya, yal yiwen ad d-yefk afud-is deg umennuɣ akken yezmer. 

  Dacu i ak-yeǧǧan ar tura ur d-tessiẓrigeḍ ara ammud ? 
  Ssebba tamezwarut, d tidersi n ttawilat, maca tella tmentilt-nniḍen i yi-iǧǧan ur d-ssuffuɣeɣ ara, imi ttnadiɣ amek ara ssaliɣ aswir n tmedyazt i xeddmeɣ. Acku ḥemmleɣ ad yili wawal-iw d awal s lmeɛna, mačči d awal kan, degmi i kukreɣ ad d-ssuffɣeɣ ayen ur netteɛǧab ara imeɣriyen. Deg yiwet n tamawt, ad snemreɣ wid yeslan i tmedyazt-iw, ttgen-iyi tabɣest akken ad kemmelɣ imi qqaren-d telha, dɣa ayagi irennu-yi afud. 

  Ahat imi tettidireḍ deg Wehran, ttasent-ak-id tikta i usefru ɣef rriḥa n tmurt n Leqbayel ? 
  Anwa ur yettaṭṭaf lxiq d lweḥc ɣef tmurt, ɣas ttidireɣ di Wehran, tamurt d tuddar zgant gar wallen-iw d wul-iw, abeḥri n tmurt dima yettṣuḍu deg wallaɣ-iw, yettak lebɣi i usefru ladɣa mi ara qqimeɣ weḥd-i. Ayen akk iḍerrun di tmurt n Leqbayel, yettḥaz-iyi, imi d tama i iqublen kullec, yewwi-d ad ssefruɣ fell-as. 

  Tettemliliḍ d yimedyazen d yimyura n tmaziɣt ladɣa deg tddukkla Numidya, ɣef wacu i tettmeslayem ?  
  Ɣas akken d tamedyazt i ttaruɣ, maca ḥemmleɣ taẓuri s umata, d tira, d amezgun neɣ d ccna. Wid ttemliliɣ dagi di Wehran, nesqerdic ɣef tẓuri d yidles d usnerni-ines, amek nezmer ad ddukklen yiɣallen akken idles-nneɣ ad yaẓ ɣer sdat. Yesdukkul-aɣ leqdic, yal wa s wayen ixeddem, yettak afus i win yuḥwaǧen. Dɣa iswi, d anadi n tukci n rruḥ i tẓuri d yidles amaziɣ di Wehran, akken tawwurt ad teldi i yal Aqbayli neɣ Amaziɣ s umata ad d-yernu ɣer tama-a i useḥbiber ɣef tumast d wayla-nneɣ. Yella yiwen n uṣenfar, d asnulfu n Ugraw n Yimyura Imaziɣen di temnaḍt n umalu (Ligne des écrivains Amazighes -Oran-). Yelha ma tkemmel akka, acku tettili-d tallelt, wa s tira, wa s useɣti, wayeḍ s usmeḥses d usenqed yelhan, wiyaḍ s uwellih. 

  Deg wussan yezrin, nesla tesɛiḍ aṣenfar yerzan adlis ara yilin zun d adiwenni s usefru gar yimedyazen iqburen akked tsuta n wass-a. Awal ɣef waya…  
  Riɣ ad geɣ assaɣ gar yimedyazen iqburen d wid n tura, amzun d aserwes n tallit icebḥen n tmurt n Leqbayel (tallit taqburt) d tin n yimir-a. Daɣen, d asdukkel n snat n tsutwin n yimedyazen yemgaraden. Ma d iswi n wannect-a, ad tettwaḥrez tiddin n tmedyazt taqbaylit i yefkan azal i lǧehd n wawal (aḍris d unamek n usefru), d uḥraz n tulmisin-is tisnilsanin d tmedyazin. Ɣef wakken yenna Benḥanafi, anagar tamedyazt taqburt n Igrikiyen i yettaken acbih ɣer tmedyazt tansayt n teqbaylit. 

  Awal-ik n taggara…  
  Ad snemreɣ wid i yi-yefkan afud d ufus n tallelt, seg wid iḥemmlen ad slen i tmedyazt-iw ɣas ma yella a-tt-an di tfertin kan, gar-asen iɛeggalen n Tddukkla Numidya. Tiɣri-w i yal Aqbayli d Umaziɣ, ladɣa seg wid yettidiren berra i tmurt n Leqbayel, ad asen-iniɣ ḥadret ɣef wayla-nwen, tutlayt-nwen ɣret-tt, mmeslayem yis-s, arut-tt. Tanemmirt i kečč d Uɣmis n Yimaziɣen. 

  Yesteqsa-t Khaled Achoui 

  
 Thegga-d tɣiwant n Ayt Smaɛel, ass n acer 06 deg yennayer, yiwet n temlilit n umcawer d umbaddel n tektiwin gar umazan (député) n FFS Mass Nasir Ɛebdun akked yisegbaren n umussu asdukklan n tɣiwant-a i d-nebder. Akken i d-tewwi teɣbalut-nneɣ, tusa-d abeɛda temlaqit-a akken ad tefk tagnit i wid akk iqeddcen deg tddukkliwin yemgaraden n temnaḍt ad ccektin i umazan n Bgayet s wayen akk sɛan d iɣilifen neɣ s wayen i d-ttmagaren d uguren send ad d-heggin asihar neɣ d armud. Dɣa, ddeqs n yilemẓiyen i iḥeḍren i temlilit i d-yellan deg uxxam n tɣiwant n Ayt Smaɛel, yal wa yefka-d asteqsi-s neɣ d tikti, i usbeyyen n wugar n tafat deg uskasi-nsen. « Ilaq ad d-qirreɣ d akken tɛedda temlilit-a s wudem yelhan maḍi. Nessaweḍ neḥsa ugar s waddad, inezgumen d wuguren n tddukkliwin-nneɣ. Yefka-aɣ waya tagnit ad nẓer daɣen belli yessefk ad nettemlil yal tikkelt akken ad nettemɛawan, ad nbeddel liḥala-nneɣ », i d-yura uselway n tɣiwant n Ayt Smaɛel, Sadeq Rebbaɛi, deg usebter-is n Facebook. Yerna-d daɣen, imi iwala d akken anejmuɛ-a yewwi-as-d taɣawsa d tilawt (positive): « Tella temlilit d tagnit i nekni ad nesselɣu ilemẓiyen s wayen iḍerrun deg waṭas n yiḥricen. Umreɣ ayendin seg termit n kra d tḥerci n wiyaḍ-nniḍen ». Si tama-nniḍen, ula d ilemẓiyen i yekkin deg usihar-a, nnan s umata ayen yelhan fell-as. « Imi d tikkelt tamezwarut ara yili ssenf-a n temliliyin di tɣiwant-nneɣ, akked umazan-nneɣ Nasir Ɛebdun, zemreɣ ad d-iniɣ neffeɣ-d s kra n usirem seg uxxam n tɣiwant. D acu, ur ilaq ara ad yeqqim d awal kan wayen akk i d-nenna teɣzi n unejmuɛ », i iwala yiwen seg-sen. 
  M. K.
   
 Tafada tamaziɣt, d ayen i d-yennulfan deg useggas n 1980 sɣur umeɣnas acawi Amar Negadi i yettwassnen s yisem Amar Acawi. Yella umeɣnas-agi i ilulen deg usegas n 1943 deg Tbaten, deg Ugraw n Yimaziɣen (Académie Berbère) deg tmurt n Fransa. Yeqdec deg-s kra n lweqt kan deg yiseggsen-nni 1970. I wakken ad yefk izamulen i umennuɣ d leqdic ɣef tmaziɣt, ixemmen ad yesnulfu tafada n yimaziɣen imi iwala tella tfada n yimasiḥen akked tin n yinselmen. Ihi, inuda acḥal d aseggas i wakken ad d-yaf ansi ara t-yebdu. Yuɣal, yefra-tt d rray-is, u yewwi nnican seg wasmi yuɣal Cacnaq d agellid ɣef yiferɛunen (yesbedd tagelda tis 22) deg useggas n 950 uqbel tallalit n ƐIsa. Aya, ɣef wakken i t-yufa netta deg unadi-ines, imi ar tura mazal ur tefri temsalt-agi n wazemz-agi. Ihi, yekker Amar Negadi, yexdem-d tafada tamaziɣt deg useggas-nni 1980 u yebda amenzu n yennayer 2930, ass-nni 1 deg yennayer 1980. Syin, uɣalen sseɣtan-t, rnan-as ussan ɛlaḥsab n umgarad yellan gar tfada Julien akked tin Grégorien. Teffeɣ-d tfada-agi i tikkelt tamezwarut deg tesɣunt Assaɣen n Tiddukkla n Uɣref Amaziɣ anda yella Amar Amaziɣ. Akka, i d-ttlalent ula d tanfusin ɣer yigduden-nniḍen.

  Hocine Moula 

  
 Am yal aseggas, tberreḥ-d tdukkla tadelsant « Tafat » n At Lqasem, taɣiwant n Asi Yucef, ɣef ttiεad wis kṛaḍ n tfeska n tmedyazt « tawwurt n lεenṣeṛ ». Tafaska n useggas-a, ad tili d tajmilt i unaẓuṛ amedyaz Dda Ḥmed Leḥlu fell-as talwit, i d-yefkan aṭaṣ i tmedyazt d tsekla taqbaylit s umata. 

 Ad d-nesmekti d akken, ttiεad-a ad d-yili s ufus n tallelt n Twilayt n Tizi Uzzu, tanmehla n yidles n Tizi, amezgun amnaḍan, akked tɣiwant n Asi Yucef, war ma nettu tajmeεt n taddart. Ayagi yettwekkid-d d akken anaẓuṛ s umata, ur yetmettat ara, belli d tafekka-s kan i yettruḥun, wama ccan-is d wazal-is ttidiren i lebda. 

 Dɣa, d wagi i d addad n Dda Ḥmed, xas ma yella yeǧǧa-aɣ, lameεna ayen i aɣ-d-yessegra yif tafekka-nni i d-yettεassa wakal, yugar akkin i yiɣsan-is. Ccil, ur yerwa taqbaylit, ur t-teṛwi nettat daɣen, Dda Ḥmed deg yiseggasen i yedder, yeṣṣaweḍ ad yessider isem-is. Acku, yella d azamul n temmeɣnest d tebɣest, s wayagi ara yidir deg ulawen-nneɣ i lebda. Ma yella ɣef uṣaḍuf n tikkin di temsizzelt-a, imḍebbṛen n tdukkla » Tafat « berrḥen-d d akken, imedyazen yebɣan ad ttekkin, yewwi-d fell-asen ad ceggεen kṛaḍ n yisefra s teqbaylit uqbel n 20 ded yunyu 2019. Ama s ttawil n tansa taliktṛunit ɣer « <a class="__cf_email__" data-cfemail="1c6875786977707d31687d7a7d685c73696870737377327a6e" href="/cdn-cgi/l/email-protection">[email protected]</a> », neɣ s ttawil n Fax ɣer « 026 38 19 77 ». I ugar n yisallen, ssiwlet i wuṭṭun 0780 49 82 40, neɣ 0792 07 52 34. 
  K. K. 

  
 Ass-nni n lexmis 7 yunyu d wass-nni n lǧemɛa 08 yunyu, tuɣal-as tejmilt meqqren i ucennay Mohamed Chemoune, i d-tefka taddart Vouzoula di tama n Bounouh. D tajmilt yeddan ɣef teɣzi n sin wussan. Tebda taṣebḥit n wass-nni n lexmis, s kra n temsikniyin, yecban tinna n yimagraden n tɣamsa yettwarun fell-as, timsikent n tkasiḍin-is d ttṣawer-is. Ma deg tmeddit n wass, yella-d usenɛet n yiwen usaru, swayes rran tijmilin i yinaẓuren n temnaḍt-agi n Bounouh, gar-asen Mohamed Chemoune. Ma d ass-nni n lǧemɛa 8 yunyu 2018 ɣer yiḍ, llant-d tnagiyin ɣef tudert d yimuhal n urgaz-agi meqqren yuran isem-is deg umezruy n ccna. Aṭas n yinaẓuren i d-yerzan ad as-rren tajmilt, gar-asen Ouazib Mohamed Ameziane, Arezki Bouzid…atg. Am wakken daɣen i d-rzan ɣur-s yineɣmasen iqburen n umaṭṭaf wis sin d win n RTA akked yimurar n terbaɛt n yilmeẓyen n Leqbayel (JSK). Ad nesmekti kan, belli Mohamed Chemoune gar yicennayen imezwura i d as-yerran tajmilt i JSK akked umeddakkel-is acennay Farid Ali n temnaḍt-agi-ines. D leqdic adelsan s wazal-is, i d-heggan yimsuddsen-agi: Tasqamut n taddart n Vouzoula s tallelt n Usqamu aɣerfan aɣiwan n Bounouh, Asqamu aɣerfan n lwilaya n Tizi Uzzu, Tanmehla n yidles n Tizi Uzzu, Tiddukkla tadelsant “Moh Said Oubelaid”, akked tin n “Yilmeẓyen n Bounouh”. Yella-d leqdic-agi, deg sin n yimeḍqan-agi: Axxam n yilmeẓyen n Bounouh akked uɣerbaz amenzu Mohamed Laoubi. Ɣer taggara, ad nesmekti imeɣriyen, belli acennay Mohamed Chemoune, d ilemẓi mi yebda ccna. Deg useggas n 1964 i yebda i cennu s wudem unṣib, seg yimir ar ass-a, ɣur-s 24 n tkasiḍin. Acu kan tineggura-agi, yejbed iman-is ɣef ccna seg temrawt-nni taberkant. Maca yettara tijmilin i yirgazen n lfen yal tikkelt mi ara as-d-ssiwlen. Ma d tizlit akk swayes yettwassen “Ma truḥeḍ a gma awi-iyi aw Ḥmimi”, anwa ur tt-nessin ara. 

  Gh. A. 

  
 Ulamma tekkes-as-tt tezmert mi tella tedder, maca tabɣest-is tugar tilisa n wayen yezmer ad d-isugen yal amdan ur nessin ara. Ma d win i tt-iwalan a lukan yiwet n tikkelt, ad as-d-terr asirem akked tebɣest.

 Ur numin ara lexbar i nesla tameddit n wass-nni n letnayen 25/06/2018, werɛad nekfi asmekti wis 20 n tmenɣiwt n ucennay Matub Lwennas, terna ɣur-s tmarut d tenɣmast Kaysa Xalifi. Ass-nni ideg i t-walla amagrad aneggaru i t-yura yeffeɣ-d deg Uɣmis n Yimaziɣen, i medlent wallen-nni it-iwalan, mi akken tbeqqa sslam i tudert n ddunit, tezger ɣer tin n laxert. Yal amdan i tt-yessnen, tergagi tasa-s, annef kan tura i yimeṭṭawen. Yal wa i walla-tt i tikkelt taneggarut, ass-nni n temḍelt-is i d-yellan ass-nni n ttlata ɣef 14h00 n uzal, wayeḍ azekka-in n telteyam. Aseggas daɣen ɣef wasmi i d aɣ-teǧǧa tmarut-tnaggalt Dihya Lwiz, terna ɣur-s tmeɣnast-tneggalt Kaysa Xalifi. Ulamma ul-is, yeččur d asirem d tebɣest, allaɣ-is yettfeggiḍ d tikta akked isenfaren. Ula d asirem-is, i t-iɛemren d tirga, maca teffeɣ targit-is mxalfa si tama n ukemmel n yisenfaren i tesɛa. Ma si tama-nniḍen, tefreḥ imi i d-teǧǧa deffir-s agerruj, ara d-yettaddren isem-is. 27 n yiseggasen i tedder, terra-tt kan i tira akked usnulfu swayes tettak asirem i tudert-is, i wallaɣ-is, i wul-is. D tira i terra d ttawil n usenfali d usiweḍ n tikta-ines i wid yeqqaren s tmaziɣt. Ma d imru-s ur yecbi wiyaḍ, d amwanes-is di yal tallit, yal aḥulfu yettara-as-t-id d asefru, d tullist, d ungal, i yewwin azwel « IḤULFAN ». Tlul ass 14 yunyu 1991, deg taddart n Ayt Smaɛel, aɣir n Bgayet. Tekcem ɣer uɣerbaz amenzu, i wakken ad tɣer am nettat am tezyiwin-is. Maca, ur tɛeṭṭel ara deg-s. Asmi tesɛa 11 n yiseggasen di leɛmer-is teǧǧa-d aɣerbaz, imi tekkes-as-tt tezmert n tfekka. Syin akkin, tcudd lwelha-s ɣer yisekkilen izwawen, tselmed iman-is s yiman-is, armi tuɣal d taselmadt i wiyaḍ mebla ma tfaqq. Yal awal ara taru ɣur-s ccbaḥa, ɣur-s leḥnana akked tayri. Tura ammud n yisefra « Kemm deg-i » deg useggas n 2016, d wungal, « Iḥulfan », i d-yeffɣen di 2017, swayes tettwassen ayendin. Am wakken daɣen i tura ammud n tullisin, i wumi tga « Ccfawa n teqcict ». Tella d taneɣmast s tutlayt n tyemmat deg sin yiɣmisen n tmurt, wigi d « Tiɣremt » akked « Aɣmis n yimaziɣen ». Tesɛa diɣ azal d ameqqran deg usmuzeɣ n umaḍal n tiknulujit, imi i d-tsummer aṭas n wawalen, ara yeqqimen ttwaseqdacen i lebda. Ulamma udem-is, ṣṣut-is iɣab fell-aɣ dayen, maca deg wul-nneɣ akked wallaɣ-nneɣ ad yidir i lebda, imi mačči d izli i d-tefka tsekla tamaziɣt. Am wakken qqaren : « Ulamma teǧǧa-aɣ, meɛna teǧǧa-aɣ-d ». Ayen i d-teǧǧa, ad yeqqim d agerruj, d aɣbalu i win yebɣan ccbaḥa n wawal akked telqy n umeslay. Ass-nni n ttlata 26/06/2018, i tekcem s axxam-is n ddima, ideg ara tesgunfu. Ɣer taggara, nessara ad yessuref weḥnin, yeg-as amkan-is s ijifer-is. Nettat tezwar, nukni ad aql-aɣ deg ubrid-is ad tt-neḍfer.

  Adaoun Abdelghani 

  
 Sɛan yilemẓiyen amur ameqqṛan deg usegmu n tmetti, imi ččuṛen d tazmert, ama d tin n wallaɣ, neɣ d tin n tfekka. Daymi i d-yewwi ɣef yimḍebbṛen n yal taɣiwant, ad asen-rren azal i terbeεt-a i wakken ad d-sbeggnen afud yellan deg-sen i ubaɣuṛ n tmetti s umata. 

 Taɣiwant n At Smaεel akked yimezdaɣ-is, deg tecwawt-nsen aselway-is Mass Sadeq Rebbaεi, bedden akken ilaq ɣef temsalt-a, ayagi imi i d-sbedden Aseqqamu Aɣiwan n Yilemẓiyen i iqeddcen ama deg uḥric n yidles, tawennaḍt, neɣ d ayen icudden ɣer umussu asdukklan. Aredmani, ur llin d wid yegnen iseggasen yezrin ɣef leqdic d unadi ɣef tmussni, lameεna segmi i d-yennulfa ugraw-a n yilemẓiyen, rnan deg lǧehd-nsen. Dɣa i wakken ad neǧṛen abrid-nsen, ad sεun tarmit deg unnar n leqdic asdukklan, aselway n tɣiwant n At Smaεel, s ufus n tallelt n tdukkla « Agora », akked tesbeddit « Konrad Adenauer », heggan-d yiwen n wass n usileɣ i yiqeddacen n tddukkliwin n At Smaεel d warrac-nsen s umata, ɣef umussu asdukklan. 

 Timlilit-a i d-yellan deg Uxxam n tɣiwant n At Smaεel, tεedda akken iwulem, imi d tin i d-yernan i warrac tamussni, d lebɣi ugar, i wakken ad d-lḥun deg leqdicat-nsen ɣer sdat, Ayagi s tnaga n wid iḥeḍren dinna. Ma yella d aselway n tɣiwant seg tama-s, yenna-aɣ-d : «Tiddukkliwin d tiqenṭert gar tmetti d yimezdaɣ-is, imi ayen ɣef wacu qeddcent tddukkliwin, iseεεu azal deg tmetti, ɣef waya i nεemmed ad asent-nernu tamussni i tinna i sεant yakan i usnerni n tektiwin, d usnulfu s umata. Bɣiɣ ad d-snemmreɣ ilemẓiyen-nneɣ, d wid akk i d-yerzan, ama d tiddukkla « Agora », tasbeddit « Konrad Adenauer », neɣ taṛmist n uqeddic deg teywalt « Comet Info », d wiyaḍ, yal yiwen s yisem-is». 
  K. K.   

  
 Ad tili tmeɣra tameqqrant n ccna lǧemɛa-agi sdat-nneɣ 17/08/2018, deg unnar n Uwqas deg lwilaya n Bgayet ɣef lewhi n 19h n tmeddit. D tameɣra n temsetla (solidarité) i yimuḍan, ara d-yettwassuddsen sɣur tiddukkliwin-a! SOC, J.T.H akked INTEL n Bgayet, s tallelt n Useqqamu aɣerfan aɣiwan n Uwqas akked ssbiṭer n Bgayet s lmendad n Ddiwan aɣelnaw n yizerfan n umeskar d yizerfan uqriben (ONDA). Yetturaǧu ad cnun deg-s 12 n yinaẓuren imeqqranen i d-tefka tezlit taqbaylit d tiyaḍ. Ad d-nebder gar-asen: Idir, Buǧemɛa Agraw, Akli D, Qasi Abǧawi, Ẓahir Abǧawi, Baɛziz…atg. Ad yili i lmendad n wallen n uẓawan umẓawan ameqqran Bazou ma d inebgi n yiseɣ ad yili d Lewṣif Ḥamani. Ma d asider (animation) ad tili sɣur Amira Muqrani akked Ḥriruc.

  Gh. A. 

  
 Ulamma Belqasem Ben Sdira akked Si Amar u Saɛid Bulifa, ttuneḥsaben d tigejda n tsekla taqbaylit, imi llan d imseskilen imenza izzayriyen i tessen tsekl, maca Belɛid At Aɛli, d netta i d asalas-ines neɣ ɛad d ajgu alemmas n tsekla tamaziɣt s umata, imi d netta i d-yesnulfan iḍrisen imenza n tsekla-a iɣef i d-nettmeslay. Anwa i d Belɛid At Aɛli ? D acu n wazal yesɛa deg tsekla tamaziɣt?

  Aḥric 1u 

 Belɛid At Aɛli neɣ s yisem-is aḥeqqani Izarar Belɛid, ilul ass, n 25 unbir 1909, deg taddart n Uẓru Uqellal, deg tɣiwant n Tala n Lemmḥam (Micli zik) di Lɛarc n At Mengellat. Yekker-d deg twacult n 6 n yigerdan, ideg snat seg-sent d tullas, ma d tlata-nniḍen d arrac, netta yella d amaẓẓuẓ gar watmaten-is. Yesɛa diɣ sin watmaten-is s baba-s kan Ali At Ali, i d-yekkan si zwaǧ-is amezwaru. Ma d yemma-s d Dehbya At Ṣaleḥ, tella d taselmadt n tefransist deg uɣerbaz n yifransiyen. Yedder deg twacult n tmussni, dinna i yelmed tutlayt taberranit tafransist akked tutlayt n tyemmat (Taqbaylit). Ulamma ula d atmaten-is-nniḍen ttmeslayen taqbaylit, maca d netta yugar-iten, imi yettaru-tt. Deg useggas n 1915, i yudef ɣer uɣerbaz amenzu yellan deg taddart-is Aẓru Uqellal. Asmi yesɛa 11 n yiseggasen di leɛmer-is, yezgger-it gma-s s baba-s kan Muḥ Saɛid ɣer tmurt n Fransa, dinna ikmmel almud-is s tefransist. Asmi yemmut baba-s, deg useggas n 1925, yečča tiyita meqqren dɣa yuɣal-d ɣer taddart d acawrar n 16 n yiseggasen kan. Imir i bdant lemḥayen-is, zewǧen-as mebla lebɣi-s. Wwin-as-d Faḍma At Saɛdi yelli-s n taddart n Teskenfut, tuɣal d tameṭṭut-is. Acu kan, ur idum ara zwaǧ-agi-nsen, imi mačči s lmerɣub-nsen i zewǧen. Yerna tella tugar-it deg leɛmer, dɣa kra kan n yiseggasen yebra-as. Iɛawed yečča tiyita-nniḍen, netta mazal ul-is lqaq. Deg useggas n 1929, yekcem ɣer lɛesker di Lezzayer tamaneɣt. Dinna i d-yessen yiwet n tlemẓit tafransist Robert, i d-as-yewwin ul-is, acu kan teǧǧa-t. Dagi daɣen yendef wul-is i tikkelt tis tlata. Mi yekfa lɛesker, yuɣal-d diɣ ɣer taddart, yexdem d afellaḥ, yexdem daɣen deg lluzin. S cwiṭ-nni n yidrimen i d-yettḥeli swayes i d-yettaɣ idlisen yeqqar…  yettkemmil 

  A.A 

  
 Anwa Aqbayli ur nessin ara acennay Ḥmiduc ? ad fell-as yeɛfu Rebbi. Anwa ur nesli ara i ṣṣut-is ? Anwa ur suzznent ara tezlatin-is ? Ḥmiduc i aɣ-yeǧǧan deg useggas n 2002. Xas yemmut, mazal yeqqim-d ccna-ines. Xas yeǧǧa-aɣ, yeǧǧa-d arraw-is, i iḍefren abrid-is. Lǧedra-s tefka-d ixulaf i d-yemɣin deg ugni n ccna : Karim icennun s teqbaylit, Kusayla icennun s tefransist. Karim d axalaf n ccna n teqbaylit. Ṣṣut-is, taɣect-is d imeslayen-is, ttaken anzi ɣer tezlatin n baba-s. Am snat n tmeqwa n zzit. Aẓawan-ines ileqqem-it s txellalt n uẓawan atrar i d-yefkan ijeǧǧigen yessedhayen tameẓẓuɣt. Krim Xeddim s yisem-is n ucennay KEDYM, ilul ass n, 23 deg yennayer 1990, di temdint n Tizi Uzzu. Yedder iseggasen-is imezwura di taddart n lejdud-is Ɛeṭṭuc i d-yezgan di tɣiwant n MAKUDA. Anya n uẓawan yekcem tameẓẓuɣt-is, asmi i isel u yettwali baba-s icennu deg uxxam. D amecṭuḥ, yelmed yetturar amundul, i as-d-yeǧǧa baba-s. Yebda yessenṭaq-d inzizen n umundul s tezlatin yecna baba-s. Asmi yesɛa setta (6) n yiseggasen, tunag twacult-is ɣer tmurt n Fransa. Qqimen zedɣen di temdint n Marsay ar ass-a. Xas akken yettidir di tmurt n Fransa gar yiṛumyen, maca ur yettu yara taqbaylit-is i d-yeṭṭeḍ deg yidmaren n yemma-s. Yettmeslay-itt, icennu yis-s. Asmi i d-yemrured, yebda amɛebbar d ddunit. Ur d-yufi ara abrid ara t-yessufɣen. Yeddem, iguǧa ɣer lɛesker di Fransa, yeqqim dinna 5 n yiseggasen. Xas akken d imgaǧi, mazal-it yeṭṭef yetturar amundul. Icennu di tmeɣriwin di temdint n Marsay akked Lpari. Yuɣal snen-t lɣaci belli d mmi-s n Ḥmiduc. Asmi i d-yeḥbes di lɛesker, yegzem-itt di ṛṛay-is i wakken ad yekcem deg unnar n ccna s wudem unṣib. Akka i yeɛɛawed, yessekles tizlit n baba-s « Lemḥibba-m temmut », yerna yessuli-as klip. S ṣṣut-is aḥlawan, yettaken anzi ɣer taɣect n baba-s, d uẓawan-is yettuleqqmen s wallalen n wass-a. D tizlit iɛeǧben aṭas, ladɣa ilmeẓyen. Deg useggas n 2017, yessekles tizlit-is tamenzut, yerna-s klip, s uzwel « Aɣyul yezga iɛebba », anda i d-yewwet s leqseḥ ɣef yir liḥala tettidir tmurt, d wugdud yerwan lḥif. A-tt-an tseddart si tezlit :

 <em> « Ttwaliɣ-kem kull ass tettruḍ, </em>

 <em> Deg yiberdan tettsuɣuḍ, </em>

 <em> Hudden-am lsas-im. </em>

 <em> Ɣef tegrawla ad d-tḥekkuḍ, </em>

 <em> Mazal-ikem ur tettuḍ,  </em>

 <em> Idammen n warraw-im. </em>

 <em> Mazal-ikem tkennuḍ, </em>

 <em> Tettɛebbiḍ trennuḍ, </em>

 <em> Teclex tezmert-im.l </em>

 Ur iɛeṭṭel ara yesseḍfer-d tizlit n tayri s klip, azwel-ines « Dayen », s imeslayen ḥninen, ẓiden. Anda i as-yeqqar :

 <em> « Lḥebs deg-i tzedɣeḍ, </em>

 <em> Medlent tewwura-s. </em>

 <em> Ur tezmireḍ ad d-teffɣeḍ, </em>

 <em> I ddiq n temḍellas. </em>

 <em> Winna akken tesneḍ, </em>

 <em> Winna akken i tḥemmleḍ, </em>

 <em> Ur bɣin ad t-temlileḍ, </em>

 <em> Baɛden-kem fell-as. </em>

 Aseggas-agi daɣen, yerna yessekles tizlit-nniḍen s klip, anda i d-yesseqcer leǧruḥ n isdawanen akked yir liḥala n yilmeẓyen yeɣran, qqimen mebla axeddim. D wid akk i d-yewwin igerdasen-nsen, ur d ufin iqiḥ, ala asenned ɣer leḥyuḍ. Ur ẓrin acu ara xedmen wala anda ara ddun. Tiwwura akk medlent sdat-sen. A-tt-an tseddart deg usefru n tezlit :

  <em> « Leqraya telha  </em>

 <em> Anda (i a)s-fkan azal. </em>

 <em> Mačči d timucuha,  </em>

 <em> Mačči kan d awal. </em>

 <em> (…) </em>

 <em> Nebɣa tamussni,  </em>

 <em> Aɣ-tawi ɣer sdat.  </em>

 <em> Ayen i nettmenni,  </em>

 <em> D igenni n tafat. </em>

 <em> (…)  </em>

 <em> Neɣra armi ncab, </em>

 <em> Nuɣal ur neswi. </em>

 <em> Ayen akk neneɛttab, </em>

 <em> Ur yesɛi amdawi. </em>

 Abrid n KEDYM yenǧer ɣer ccna s teqbaylit. Yebɣa ad d-yernu taḥjurt-is ɣer unnar n ccna n teqbaylit. Xas ma abrid ḥercaw, maca tabɣest yesɛa akked tayri i t-yeqqen ɣer ccna, ur yettwali ara uguren ara t-yeǧǧen ur yettaẓ ara ɣer-s.

  Fahim Messaoudène 

  
 I lmend n tuɣalin n yinelmaden, heggan-d yimḍebbren n tesdawit Lmulud At Mɛemmer ttawilat ilaqen  akken ad-ten tqabel deg teswiɛin igerrzen. Ɣef wakka, dɣa, iferqen azal n 22 n ttawilat idiganen iwurmanen (Gel hydro-alcolique automayique) ɣef 4 n yimeḍqan n tesdawit-a: Hesnawa, Tamda, Bastos akked Buxala. I usmekti, allalen-agi, ttunefken-as-d i tesawit sɣur takebbanit Ifri. Seg tama-nniḍen, ad naf azal n 500 n ttawilat n ṣsabun d yiɣisem i yettwaṭṭfen ɣef leḥyuḍ. D ttawilat n usired yifassen di berra n uɣiwen n tussna akked uɣiwen n tdamsa d usekref. Xedmen diɣ anamek n tikli s tneccabin (flèches) i unekcum d tuffɣa, u ǧǧan gar yal yiwet azal n 1.5m, ɣef  wakken i d aɣ-d-yenna Mass Ben Ceɛban Ṭarik imḍebber n uḥric n ttawilat d usegmu. 

 Ihi tella-d tuɣalin tasdawant ass-nni n, 20 cutember 2020, di tegnatin igerrzen, imi imḍebbren n tesdawit xedmen akk ayen yellan di tezmert-nsen i wakken ad seḥbibren ɣef tdawsa n yinelmaden, u snemmren aṭas takebbanit n Ifri ɣef ufus n tallelt i d-tefka, ɣef uqerru-is Mass Yeḥyawi akked Massa Si Yusef, u ssaramen ad ilint tkebaniyin-nniḍen ara iɛawnen s wayen iwumi zemrent ama s tedrimt neɣ s tɣawsiwin-nniḍen. Am wakken i d-llan diɣ yikayaden deg waṭas n yiswiren yemgaraden. Ma d timsirin, ad ilint s igrawen ɣef wakken i t-id-yesbeggen usemres n wakud n yal aswir. Ula d ttawilat n usiweḍ uɣalen s axeddim-nsen, ama i yinelmaden n lwilaya neɣ wid n berra n Tizi Uzzu, m Bumerdas, Tubiret, Lezzayer tmanaɣt…atg     

  Chanez
Daḥlal 

  
 Yal asseggas, ttmagaren yinelmaden n tsedawit Lmulud At Mɛemmer aṭas n yiɣeblan i yerran taɣuri d ayen ẓẓayen fell-asen. Tikelt-a, rnant-d kra n temsal i yessawḍen inelmaden i wakken ad sbeggnen lɣiḍ-nsen ɣef liḥala sanda tewwed tesdawit-nsen ( iɣiwnen akked igezduyen). 

 Iferdisen n tirkeftin n yigezduyen yemgaraden, tteɛraden mi ara yili uɣbel neɣ kra n taluft, ad-as-id-afen tifrat, cɣel-a dayen yesefraḥen. Abrid-a mi mlalen yiferdisen n terkeftin di temlilit iwumi qqaren CLE, mmeslayen ɣef yakk iɣeblan i ttidiren yinelmaden di tesdawit n Tizi Uzzu deg usseggas-a n tɣuri 2018-2019, anida i mmsefhamen ɣef waṭas n tɣawsiwin. 

 Ihi ass-nni n aram, 05 deg furar 2019, lḥan yinelmaden n tesdawit Lmulud At Mɛemmer n Tizi Uzzu si Ḥesnawa armi d Axxam n lwilaya i wakken ad d-inin « Ala i tmuḥeqqranit n unelmad imi d netta i d asirem n tmurt ». Wwin yid-sen yinelmaden n tesdawit, tiwriqin, tibluzin, uran fell-asent, belli « Ulac d acu i d-nesnulfa, ulac alsaru, d lwert kan i d-newret », « Nebɛed ɣef udabu, neqreb ɣer tmussni ». 

 Aya, i wakken ad sbeggnen asḥissef-nsen ɣef liḥala uɣur tewweḍ tesdawit-nsen. Teḍra-d tikli-a n yinelmaden tegnatin yelhan, imi anelmad d azamul n ttrebga d tmussni. Fkan-d yinelmaden tamuɣli-nsen lqayen, u ssaramen ad d-awin izerfan-nsen i wakken ad uɣalen ɣer tɣuri-nsen, imi iswi-nsen yakk d yiwen d afrari di leqraya-nsen taɛlayant. 

<p style="text-align:right">  Dahlal Chanez 

  
  Aḥric 1u 
 Qqarren zzman, kullec d nneyya n wul, ma teṣfa nneyya d tin i d lfayda, ma yella ur teṣfi ara, ulayγer iles γas yessen amek ara yehder. Akken yeqqar Ccix Muḥend U Lḥusin: « Laxeṛt ur teḥdağ ara aqezzeb». Ṛebbi, iẓer γer wulawen, wama ayen-nniḍen yettwalmad. Yiwen wass, εeddan-d kra n yimnayen, di tmusni-nsen d irgazen iselmaden, inehhun agdud γer ubrid n Rebbi. Ihi, yeṭṭef-iten lḥal deg yiḍ, rran γer yiwet n temγart, nsan γur-s, testerḥeb yis-sen akken ilaq. Mi d-yewweḍ lawan n tẓallit, wallan-tt tekker tettẓalla, ttmuqulen-tt mi i teqqar: “Mimuna, tessen Rebbi, Rebbi yessen Mimuna”. Tettεawad ala i wawal-agi. Armi tekfa, yenṭeq γur-s yiwen seg yimussnawen-nni: “A Mimuna! Σiwed-d amek akken i as-teqqarreḍ mi i tettẓallaḍ”.
  -Mimuna tessen Rebbi, Rebbi yessen Mimuna. 
  -A la a Mimuna, mačči akken ara tettẓallaḍ. 
  -Amek ihi a mmi? 
  -Ad tbeddeḍ, ad as-tiniḍ lḥemdu lillah Rebbi lεalamin. Ad txedmeḍ akka, ad tettğaεleḍ akka…Armi i as-yemla amek ilaq ad teẓẓal s leqṛan n tẓallit. Taṣebḥit, kkren-d yimnayen beqqen-as sslam ruḥen. Teqqim Mimuna weḥd-s. Mi d-yewweḍ lawan n tẓallit, tebγa ad d-teẓẓal, maca iεeṛq-as wamek i d as-yesselmed umusnaw-nni iεeddan, si tama-nniḍen tettu amek i tella zik tettẓalla. Si zzεaf-nni i tt-iγumen, sebba n tẓallit i as-iruḥen, tedεa-as i umusnaw-nni: “Ad as-tent-yesseεreq Rebbi i kra i d i yi-tent-yesεerqen. Amusnaw-nni, mi i iteddu d terbaεt-is, iḥulfa d yiman-is ur yeskir ara, amzun yerkeb-it kra, iεeṛq-as ccγel, ixeṛb-as ṛṛay… 
  Tettkemmil 
  Yahia Yanes 

  
 Amek ḥsan wid akk iḍefren amaynut n teẓrigt i d-iteddun n tfaska n tmedyazt n Udrar n Fad, d ass n 26 furar iɛeddan i d azemz aneggaru i uceyyeɛ n yisefra i win yebɣan ad yekki. Seg yimir-nni, tɛedda tddukkla tadelsant Adrar n Fad ɣer tallit taneggarut n uheggi i ddemma n tfaska n tmedyazt n meɣres-a, deg teẓrigt-is tis 16. Dɣa, seld mi d-ttwaddmen merra yisefra i d-yettwaznen, ḥesben yiɛeggalen n tddukkla ugar n 100 yimekkiyen. Gar-asen wid i d-yuznen isefra ur d-ttwaɣrayen, tessawel-asen tdukkla ad d-ɛiwden aceyyeɛ. Merra imedyazen ihi, nwan ad ‘’qissen’’ aswir n yisefra-nsen gar wiyaḍ, neɣ ad d-seknen amaynut i d-snulfan. Ugar n rreḥba n yisefra ihi, ara d-yilin s tmenna n yiḥeddaden n wawal, yetturaǧu wayendin d armud deg Uxxam n yilemẓiyen Mulud At Mɛemmer n Ayt Smaɛel. Ama d timsikniyin ɣef tgemmi d yidles, d isaragen ɣef Mulud At Mɛemmer ladɣa, d amezgun, d isura, neɣ d ccna. Dɣa, ad d-nesmekti d akken ad tili tedwilt n useggas-a d tajmilt i unaẓur Farid Ferragi, ɣef umecwar i d-yewwi deg tezlit taqbaylit n tayri. Ulamma yenna-aɣ-d wissen ma ad yizmir ad yeḥḍer i ttiɛad-a adelsan n tefsut, meskud yesɛa igalaten di Fransa d Marikan n ugafa, maca si tama-s yefka-d isem-is imi nwan yiɛeggalen n tddukkla tadelsant Adrar n Fad ad gen tafaska-a s lmendad-is. Ɣer taggara, d awellih ɣef wayen yeɛnan taẓrigt tamezwarut n umsizwer n tullisin, i yeṭṭafaren tafaska-a n tmedyazt, yewweḍ umḍan amatu n yimekkiyen ɣer 13. Ahat d ayen yelhan i beddu n termit-a n warraz Mulud At Mɛemmer n tullist ifazzen. D ttiɛad n tfaska s wazal-is, i yettganin akk yinebgawen n Udrar n Fad, ussan n 22, 23 d 24 deg meɣres 2018.

  M. K. 

  
 Ddeqs n yiεewwiqen i d-yettilin di tudrin-nneɣ n yal ass. Abaεda lexsas n waman, iberdan, akked trisit i igezzmen si tikkelt ɣer tayeḍ. Ugar n waya, llan yiεewwiqen-nniḍen, tlaq-asen tifrat s uɣiwel, acku mačči iḍelli neɣ ass-a i d-nnulfan. Yerna dayen iḍurren nezzeh imezdaɣ, am temsalt n lexsas di tumnayt (transport) i yellan deg ḥawla n tudrin tiqbayliyin. Ama di Bgayet neɣ di Tizi Uzzu, xilla n temnaḍin i yettcektin seg liḥala-agi. Amedya taddart Lemṣella lwaḥi d taddart At Igraεwen i d-yezgan di tɣiwant n Illula Umalu di Buzgen, i yettidiren yir ussan ɣef ssebba n tumnayt-agi (ttawilat n usiweḍ) i ɣef nettmeslay. «Ugur-agi nesεa-t si zik, mačči alammi d tura. Ula d iḍarren-nneɣ qqerṣen, acku nleḥḥu ɣef uḍar ugar n uzgen n ssaɛa i wakken ad naweḍ ɣer taddart. Yerna ayagi ama deg unebdu neɣ di ccetwa, ssbeḥ neɣ tameddit». D imeslayen, i d aɣ-d-tenna yiwet n temsiwt si taddart n Lemṣella. Ma d wid ixeddmen s ifurguten, si tama-nsen zgan qqaren-d ayen-nniḍen i wigad i ten-yesteqsayen:« Tudrin-agi beεdent aṭas, yerna iberdan yettawin ɣur-sen ur lhin ara. Ula d nekkni nenṭer yid-sen». Ad d-nesmekti belli, ula di Bgayet, ddeqs n tuddar i iḥuza uɣbel-agi. Seg-sent, d amedya kan, taddart n Tizi Ɛidel, i ibeɛden s wazal n 10 n yikilumitren ɣef tɣiwant n Tmuqra. At taddart-agi daɣen, akken ma llan, ssaramen imḍebbren n tɣiwant ad fken azal i taluft-agi, ahat ad tenqes fell-asen taεkemt sya ɣer sdat.

  K. K. 

  
 Aḥric wis 5

 Wa yeqqaṛ-asen d iεessasen, wayeḍ d lejnun, kra d tiwkilin. Llan ula d widak i iγillen d at laxert i d-yekkren. Yekker-itt hetwel, s timdeḥḥest i yeffγen si tewwurt, yal wa yekkat amek ara yessenser idarren-is d amezwaru. Fɣen yimakraḍen di tewwurt, imeddaḥen, rẓan ṭṭaq kecmen s tazzla, rsen-asen i wučči d tissit-nni armi ur zmiren ara ad ssemḥiḥden iman-nsen. Ččan s nnig tawant, amzun aseggas mačči ssadren kra n telqimt seg yimawen-nsen. Akken ssulin aεlaf, tuffẓa, tuččit, anγab d tissit, ssexsin tiftilin, yal wa yessers iγsan-is akken yennum d wakken iḥemmel ad yeṭṭes. Aγyul yeẓẓel sdat n tewwurt γef usaγuṛ, aqjun deffir tewwurt, amcic γef yiri n lkanun i lḥemman ma d ayaẓiḍ yuli γef yiwen ufurk n tneqlet i d-yeknan s axxam. Tagnit tamecṭuḥt kan, tewwi-ten tnafa akken llan, kecmen asif n wudi d tamment. Imakraḍen-nni, nnejlan metwal tamurt n yigawawen, d tikli wwḍen taddart n Buεednan, ula d imḍebber-nsen, yezmer ad yili n dinna. Taddart-agi n Buεednan d yiwet seg tuddar n lεerc Ibudraren, tusa-d di tγiwant n Muḥya “ A nnger-im a taγeddiwt!”. Akken i d-walan si yiwet n tiγilt n udrar xsint teftilin di lbeṛğ-nni, yenna-as yemḍebber n yimakraḍen i yiwen Σemran gar-asen: ‘’A-t-an xsint teftilin di lbeṛğ, aweḍ kan a Tafat n ddin γer dahi! Kečč n dagi tessneḍ yakk iberdan, tessneḍ tamurt, mačči am wigi i d-newwi yid-neγ si Lezzayer tamaneγt n yidles aεrab ad sbuḥrun idaṛṛen-nsen di timiḍt n Ǧerğer. Ssefqed kan s lexmata akken tezgiḍ tettgabareḍ tiγaltin am wuccen, wali ma ffγen lejnun-nni neγ ala!’’. Tafat n ddin yuγ-as awal am tnamit, akken yewweḍ γer din, yuẓ γer sdat n lbeṛğ, yefka tameẓẓuγt-is tazwara, yufa teγli-d tsusmi, izi ma iεedda-d, yezmer umdan ad as-isel. Yekcem s axxam, yerra γer texxamt n usewwi, segmi ttirriqent wallen n umcic γef yiri n lkanun, iγil-itent d isufa, yekna γursent akken ad yesmendeg s uṣuḍu…  tettkemmil  

  Seg tsekla taqbaylit 

  
 Texdem ass-nni n larebɛa 1/8/2018, tiddukkla timettit “Tameṭṭut iqeddcen” n Tizi Uzzu, yiwet n temlilit n tɣamsa deg uxxam n tiddukkla, yellan deg tlemmast n temdint n Tizi Uzzu.

 D tagnit i textar tselwayt n tiddukkla-agi massa Hachemi Djouher, i wakken ad d-tefk ugar n yisallen ɣef wahil n tsemhuyt-agi n tmerrit. Dɣa ɣef tegnatin i tettidir ussan-a tiddukkla-agi, tenna-d: “Ala taɣiwant n Tizi Uzzu, ad aɣ-d-yettaran ciṭ n wafud s tedrimt i d-aɣ-d-tettak, wamma d tuddsiwin-nniḍen, ttmuddunt-aɣ-d frak si tallit ɣer tayeḍ”. Am wakken daɣen i tesḥassef aṭas imi ulac afus n tallelt sɣur yidisan-nniḍen, i lmend n waya tkemmel tenna-d: “Aseḥbiber mgal n lehyuf d yiɣil akked tenɣit, mačči kan d axeddim n tiddukkla (Tameṭṭut iqeddcen), maca ilaq ad ddukklen yiɣallen i wakken ad tifsus teɛkumt fell-aɣ”. Syin akkin tmeslay-d ɣef wahil n 10 wussan n useɛlem mgal timsal-agi i d-nebder yakkan, i d-thegga i wussan-agi sdat-nneɣ. Dɣa tberreḥ-d s waya: “ Deg wahil-nneɣ unṣib, niqal njerred 15 n wussan, acu kan imi tadrimt ur d-tettqad ara, dɣa nsenɣes 5 n wussan”. Ussan-agi n useɛlem, bdan iḍelli n lḥed 05/08/2018 ad kemmlen alamma d ass n ttlata 14 ɣuct 2018. D tiftisin n Tegzirt d Uẓeffun akked usagen (port) ara yilin di ttiɛad, am wakken daɣen ara d-yili useɛlem ɣef txessarin n lehyuf d wayen swayes i d-gellun deg tlemmast n temdint n Tegzirt d tin n Uẓeffun. Ahil i d-yettilin yal ass, yebna akka; di tṣebḥit n wass si 10h alamma d 14h n tmeddit, d tufɣa n useɛlem d uwelleh di teftisin n Uẓeffun d Tegzirt. Ma si 16h30 alamma d 00h30 n yiḍ, d awelleh daɣen deg usagen n Tegzirt. Am wakken daɣen ara d-yili usenɛet n sin yisura i d-yettawin ɣef lemḍart n lehyuf di tmetti. Ad yili diɣ uskan n tedwilin i texdem tiddukkla seg wasmi tebda di 2012 ɣef ddemma n wannect-agi. D imeǧǧayen n tiklisent (psycholoques), yecban mass Rachid Belkhir akked mass Adaoun Yacine, ara d-yilin ɣef yisaragen imeẓyanen i yimerriyen ara d-yerzun yal ass ɣer teftisin-agi. Ad fersen daɣen tagnit yimsuddsen-agi, i wakken ad fken tameẓẓuɣt i yimdanen yebɣan ad ḥkun tiremt-nsen, wa ad d-rren ɣef yisteqsiyen n yimdanen-agi ara ten-id-yesteqsin ɣef kra n temsalt.

  Gh. A 

  
 Tlul-d akuden-a ineggura tekti n usnulfu n yiwet n teẓgi n umerreḥ deg udrar n Takkuct, deg tɣiwant n Ayt Smaɛel, ideg tella tqacuct akk taɛlayant deg waɣir n Bgayet, s wazal n 1896 n lmitrat nnig yilel. Ɣef tmuɣli n umazan Nasir Ɛebdun, i yellan d mmi-s n temnaḍt-a n Ayt Smaɛel, aṭas n yibaɣuren ara d-yawi ɣer sdat usnulfu-a n teẓgi n umerreḥ. Imi gar yiswan, d aqeyyem n talluyin yettwaǧǧen d useḥbes n tiwin i yeffɣen i usaḍuf. Am wakken daɣen ara d-yili usnulfu n tɣentert (tabaɣurt) d yixeddimen, d ufares n tɣentrin ibanen deg teẓgi am tinna. Akken i d-yenna daɣen, yezmer s wudem asehlan, ad yuɣal waya d tidet ma yella lebɣi ɣur wid i terza taluft, acku seg 2006 yakan i tnuḥ (tanaḍt) décret i yeldin taɣult n teẓgi i usefti, ama n uwanek neɣ n uslig. Si tama-nniḍen, yewwi-d ad d-nesmekti belli yura yakan tabrat ɣef taluft-a, uselway n tɣiwant n Ayt Smaɛel, Mass Sadeq Rebaɛɛi, i unemhal n Uḥraz n tẓegwa n Bgayet. Deg-s yenced-it ad d-yefk afus, ad d-yerr tiṭ-is i umḍiq-a n Takkuct i yuklalen ibeddi sɣur yimḍebbren. Dɣa, yenna-as tugart uselway n tɣiwant, ilaq ad d-yili s teɣseb useqleɛ n tezrawt i usenfar n teẓgi n umerreḥ di Takkuct, akken deg-s ad yettwaḥrez wayen tesɛa d tibaɣurin tigamanin, n yiɣersiwen neɣ n yimɣan, deg-s ad d-yennulfu din warmud adamsan s wudem-nniḍen.

  M. K. 

  
 Inuda Briruc γef tala ar mi i tt-yufa. Yenna-as: “ a tala, yya ad tsexsiḍ timest, timest tegumma ad tesseṛγ adebbuz, adebbuz igumma ad yesṛeɛ uccay, uccay yegumma ad yečč uccen, uccen yegumma ad yečč tizimert, tizimert tegumma ad teddu s axxam, Bṛiṛuc enγa-t uṣemmiḍ”. Tenna-as tala: “Ur n-ttaseγ ara ad ssexsiγ times. Ur tufiḍ i yi-texdem.” Yenna-as Briruc: “yya neγ ad as-d-ssiwleɣ i tfunast!”. Tenna-as tala:” Sswiel-as-d.” Inuda Briruc γef tfunast, yufa-tt. Yenna-as :” A tafunast, yya ad tesweḍ tala, tala tegumma ad tessexsi times, , times tegumma ad tesserγ adebbuz, adebbuz yegumma ad yesreɛ uccay, uccay yegumma ad yečč uccen, uccen yegumma ad yečč tizimert, tizimert tegumma ad teddu s axxam, Briruc yenγa-t uṣemmiḍ”. Tenna-as tfunast: “Ur tufiḍ i yi-texdem tala akken ad tt-sekfeγ”. Yenna-as Briruc: “yya neγ ad aswwiwleɣ i tefrut”. Tenna-as tfunast:”Ssiwel-asas-d”. Inuda Briruc γef tefrut yufa-tt. Yenna-as: “ A tafrut, yya ad tezluḍ tafunast, tafunast tegumma ad tesew tala, tala tegumma ad tessexsi times, times tegumma ad tesserγ adebbuz, adebbuz yegumma ad yesreɛ uccay, uccay yegumma ad yečč uccen, uccen yegumma ad yečč tizimert, tizimert tegumma ad teddu s axxam, Briruc yenγa-t uṣemmiḍ”. Tafrut tenna-as: “Ur tufiḍ i yi-texdem tfunast akken ad tezluγ”. Yenna-as Briruc: “yya neγ ad as d-ssiwleɣ i ugeccul(lkir n uḥeddad)”. Tenna-as tefrut: “A-t-an ubrid, ssiwel-as-d”. Inuda Briruc ɣef ugeccul, yufa-t. Yenna-as: “ Ay ageccul, yya ad tessefsiḍ tafrut, tafrut tegumma ad tezlud tafunast, tafunast tegumma ad tessew tala, , tala tegumma ad tessexsi times, times tegumma ad tesserγ adebbuz, adebbuz yegumma ad yesreɛ uccay, uccay yegumma ad yečč uccen, uccen yegumma ad yečč tizimert, tizimert tegumma ad teddu s axxam, Briruc yenγa-t uṣemmiḍ”. Yenna-as ugeccul: “Ur n-ttaseγ ara, ulac d acu i yi-texdem.”… Tettkemmil  

  Seg tgemmi n teqbaylit 

  
 Aṭas i iteqqnen yennayer ɣer ugellid Cacnaq, ladɣa ɣer tgelda-s deg 
  tmurt n Maser.
  Acu kan, leḥsab-agi neɣ turda-agi ur tesɛi ara assaɣ srid ɣer usfugel n yennayer, neɣ ur tezmir ara ad tcudd snat n tigawin yemgaraden. Leḥsab n yimaziɣen ara yawḍen akka tura deg tfada (calendrier) ɣer useggas n 2969, yesnulfa-t-id, ɣef wakken i d-nnan, Amar Negadi i yellan deg Ugraw n yimaziɣen (Académie Berbère) i d-yettwaxelqen deg useggas n 1967 deg Fransa, iɣef yella d aqerru Bessaoud Mohan Arab. Imir, diɣ, i d-xelqen anay neɣ asenǧaq amaziɣ, am wakken i d-rran s annar agemmay n tfinaɣ. Ihi, tafada tamaziɣt, d ayen i d-yennulfan deg useggas n 1980 sɣur umeɣnas acawi Amar Negadi i yettwassnen s yisem Amar Acawi. Yella umeɣnas-agi i ilulen deg usegas n 1943 deg Tbaten, deg Ugraw n Yimaziɣen (Académie Berbère) deg tmurt n Fransa. Yeqdec deg-s kra n lweqt kan deg yiseggsen-nni 1970.
  Tafada n yimaziɣen   I wakken ad yefk izamulen i umennuɣ d leqdic ɣef tmaziɣt, ixemmen ad d-yesnulfu tafada n yimaziɣen imi iwala tella tfada n yimasiḥen akked tin n yinselmen. Ihi, inuda acḥal d aseggas i wakken ad d-yaf ansi ara t-yebdu. Yuɣal, yefra-tt d rray-is, u yewwi nnican seg wasmi yuɣal Cacnaq d agellid ɣef yiferɛunen (yesbedd tagelda tis 22) deg useggas n 950 uqbel tallalit n ƐIsa. Aya, ɣef wakken i t-yufa netta deg unadi-ines, imi ar tura mazal ur tefri temsalt-agi n wazemz-agi. Ihi, yekker Amar Negadi, yexdem-d tafada tamaziɣt deg useggas-nni 1980 u yebda amenzu n yennayer 2930, ass-nni 1 deg yennayer 1980. Syin, uɣalen sseɣtan-t, rnan-as ussan ɛlaḥsab n umgarad yellan gar tfada Julien akked tin Grégorien. Teffeɣ-d tfada-agi i tikkelt tamezwarut deg tesɣunt Assaɣen n Tddukkla n Uɣref Amaziɣ anda yella Amar Amaziɣ. Akka, i d-ttlalent ula d tanfusin ɣer yigduden-nniḍen. Acu kan, tadyant i d-nnan teḍra gar Cacnaq akked Ramses II, mazal ur d-banen ar ass-a, ttbut fell-as deg umezruy. Mazal yettkemmil unadi fell-as, yal wa d acu i d-yettawi ɣef temsalt-agi. Llan wid i d-yeqqaren d akken mgaradent s waṭas talliyin ideg ddren yigelliden-agi Cacnaq akked Ramses II, meḥsub ur zmiren ara ad myagarent gar-asen. Ma d amenzu n yennayer, icudd ɣer tfellaḥ. Xas ulamma ur tefri ara, meɛna leḥsab yettkemmil am wakken teddez tebrez, ladɣa imi yuɣal wass n umenzu n yennayer d ass aɣelnaw, mebla lxedma u yettwaxelles, d lfijṭa. 
  Asfugel n umenzu n yennayer   Ɣer yimaziɣen, ur yebdi ara yennayer deg useggas 950 uqbel talallit n Ɛisa, yella yennayer uqbel Cacnaq, imi llan,yakan, sfugulen-t yimaziɣen imezwura. Yella d aggur amezwaru deg tfada-nsen. Akken yebɣu yili lḥal, ass-a,yuɣal-as-d yiseɣ i yennayer deg tmurtn Lezzayer, neɣ ɛad deg tmazɣa s umata. Sya ar d-iban wayen-nniḍen i sdergen deg tmagit n yimaziɣen, abrid n yiseɣ la as-yettruẓu usalu, ha-t-an la d-yettifrir. Amenzu n yennayer d ixf n useggas deg tfada (calendier) n tfellaḥt ɣer yimaziɣen. Xas ulamma yemgarad usfugel-is seg tama ɣer tayeḍ, ladɣa deg yisufar swayes i d-ttheggin imensi-ines akked wamek i t-ttmagaren, acu kan iswi d yiwen : asirem i wayen yelhan deg useggas ajdid. Seg zik, sɛan yimaziɣen assaɣ alqayen gar-asen akked wakal i ten-id-yessekkren ; seg zik n zik, ttarran tajmilt tameqqrant i ugama s useḥbiber fell-as. Ihi, seg wakken sfilliten ad tefti zariɛa deg wakal, zellun-as asfel u sewwayen isufar ifettin deg yimensi n yennayer. Isufar yecban, irden, ibawen, tiɣrifin, berkukes, d wayen-nniḍen. S umata, ttheggin-d uftiyen, zellun ayaziḍ. Zik, ur xeddmen ara yimdanen deg wass n umenzu n yennayer, yerna ttgen 7 wussan n tmeɣra neɣ tfaska. Deg tama n At Snus,seg temnadt n Tlemsan, ttgen tafaska iwumi fkan isem ‘’Ayrad, izem’’. Ihi, ass n umenzu n yennayer, xeddmen-as tameɣra , ttɛeddin d tarbaɛt ɣef yixxamen, zzuɣuren yiwen umdan i cebbḥen am yizem, ssuturen yis-s axxam, axxam, u ttɣennin kra tenfaliyin anda i ‘’ttḥettimen’’ s yisefra-nni ɣef yimezdaɣ i wakken ad asen-d-ffken kra n tedrimt neɣ kra n yisufar ara ferqen ɣef yimeɣban mi ara selken tafaska-agi. Ma seg tama n At Mzab, nutni sfugulen yennayer ass 6 deg ‘’janvier’’, mačči am tamiwin-nniḍen anda i t-xeddmen gar 12 d 14 deg ‘’janvier’’.
  Yiwet gar tmucuha yeqqnen ɣer yennayer   Tella yiwet n temɣart, tesɛa taɣadt. Aseggas-nni yeǧǧhedd yennayer mačči d izli, yella deg-s ugeffur, adfel, akked usemmiḍ. Ihi, teḥbes temɣart-nni, nettat d taɣadt-is, aggur daxel n uxxam. Asmi ifukk waggur n yennayer, tecreq-d tafukt. Teffeɣ-d temɣart-nni akked taɣadt-is ɣer lexla, tenna-as i yennayer : ‘’Xemsa deg wallen-ik ! Tfukkeḍ, ur tesɛiḍ acu i yi-txedmeḍ’’. Amek ara yexdem yennayer i wakken ad d-yerr ttar-is ? Iruḥ ɣer furar yenna-as : «Ttxil-k a ɛemmi furar, rḍel-iyi yiwen wass, ad d-rreɣ ttar». Yeqbel furar, yerḍel-as-d yiwen wass i yennayer. Tebreq, terɛed tegnawt tenhewal, yeɣli-d udfel d ssixṭṭa, dɣa yemsex tamɣart akked taɣadt-is, mmutent. Ɣef waya i as-qqaren i wass aneggaru n yennayer Amerḍil n temɣarin. Qqaren-d daɣen mi ara yekcem yennayer keccmen wussan n tafat, teffɣen wussan n ṭṭlam. Llan wid i d-yeqqaren, ɛad, daymi i as-yenqes yiwen wass i furar.
  Yiwet gar tezlatin i cennunt tlawin deg yennayer   <em> A yennayer ! A yennayer ! Keččini d bab n yiger, </em>
  <em> A yennayer ! A yennayer ! Fell-ak i nerwa amdegger. </em>
  A yennayer ! A yennayer ! Eğğ amkan a gma i furar,
  A yennayer ! A yennayer ! Tettaggadeḍ Rebbi deg umɣar.
  A yennayer bu-ṣṣaba,
  Aman-ik d isemmaḍen.
  Tamurt n jeddi d baba,
  I tt-ireffden d irgazen.
  A yennayer bu-tecrurin,
  A win iwumi yezdi yisem.
  Ḥemmlen-k warrac d teḥdayin,
  Mi i ak-yesla udrar d rrsem.
  A yennayer ! A yennayer ! A lexyar deg wugguren,
  A yennayer ! A yennayer ! Ḥader widak yunagen.
  A yennayer lehna tafat,
  Tamurt, tedda s tsula,
  Win i inudan ɣef kra yufa-t,
  Anda yedda Rebbi yella. 
 <p style="text-align:right"> Hocine Moula 
   
 Yebda yakan ujerred n wid yebɣan ad ttekkin deg tezrigt tamaynut 2018 n temsizzelt n tmedyazt ifazzen, i d-yettuɣalen yal aseggas. D timsizwert deg tedwilt-is tis mrawet d seddiset (16), i d- yettheggi yal aseggas Usɣur n tẓuri d yidles n lwilaya n Lezzayer. D asiher i ttraǧun waṭas n yimedyazen d tmedyazin, yettfeṣsilen awal d asefru. Yelli tiwwura-as i yiḥeddaden n wawal merra n tmurt n Lezzayer, meqqer neɣ meẓẓi, lmuhim d amedyaz. D timsizwert n yisefra ara d-yilin, s tutlayin merra yettutlay ugdud azzayri (Taɛrabt taklasikt akked dderǧa, tamaziɣt d tefransist). I wid neɣ tid yebɣan ad ttekkin deg temsizzelt-agi n tmedyazt deg tezrigt-is 16, ilaq fell-asen ad aznen isefra-nsen yettwarun ɣer tansa-agi «Etablissement Arts et culture Bibiliothèque multimédia de jeunesse, 38/40 Rue Didouche Mourad, Alger» , Annect-a, uqbel ass n 30 cutember 2018. Yal amsizwer, ilaq ad iceggeɛ tlata n yisefra, yal asefru yettwaru ɣef 5 n tikkal (imedyaten), yerna ad yazen yid-sen, tifert n tumla (fiche de renseignement) , ɣer tansa-agi i d-nebder yakan. Ma ɣef tiddin n timsizzelt d ufran n warrazen, ad yili usɣerbel n yisefra-agi, sɣur teseqqamut n ufran ideg ara yillin ddeqs n yimedyazen d yimura muccaɛen deg tmurt, d nettat ara d-iberḥen s yismawen n wid ara d-yufraren. Ma d ɣef yilugan n temsizzert-agi, yal yiwen ilaq ad iẓer annect-a. Alugen amezwaru, yeqqar-d imuhal n yimsizewren-agi ur d asen-ttuɣalen ara i yimawlan-nsen, ama ufraren-d neɣ ala. Wis sin, yeqqar-d belli, imedyazen i d-yufraren deg tezrigin iɛeddan, ur zmiren ara ad kkin alamma ɛeddan 3 n yiseggasen, ma d wid yewwi arra-agi tlata n tikkal, ur sɛan ara azref n uttekki deg tezrigin i d-iteddun n temsizzelt-agi taɣelnawt n tmedyazt.

  Adaoun Abdelghani 

  
 I lmend n usfugel n wass agraɣlan n yimeɛḍar, i d-yettilin yal aseggas deg 3 deg waggur n duǧember, tiddukkla timettit “Timetti” n lwilaya n Tizi Uzzu, thegga-d ahil d amerkanti deg uxxam n yilmeẓyen n Friḥa. Leqdic-agi, yella-d letnayen-nni yezrin 4 deg waggur-agi i deg-i nella, sɣur tiddukkla-agi akked Usqamu aɣerfan aɣiwan n Friḥa. Deg tsebḥit n wass, yella-d usterḥeb n yinebgawen n lɛez d lḥerma akked ddeqs n yimeɛḍar d yimawlan-nsen, d yimdanen yenxeṣṣen. Syin, yefka-d awal n tazwara uselway n tiddukkla-agi Mass Arezqi Ferḥat, i sferḥen aṭas yimeɛḍar-agi s tebɣest-nsen akked teflest-nsen, d wamek ttaken afud i tudert-nsen. Am wakken daɣen i icekker aṭas aselway n tɣiwant n Friḥa Mass Azizi Muḥend, ula d netta yeḥḍer deg tmeɣra-agi, dɣa yefka-d awal-is ideg yerra tajmilt i yimeɛḍar-agi akked yiɛeggalen n tiddukkla-agi. Syin, ɣer-s yella-d ufraq n wazal n 20 n warrazen i yimeɛḍar-agi n temnaḍin yemxalafen n lwilaya n Tizi Uzzu, deg tegnatin n lferḥ akked tumert, dayen i d-ibannen ɣef wudmawen-nsen imiren-nni. Sḥersen yiɛeggalen i iqeddcen deg tiddukkla-agi deg umeslay-nsen ɣef temsalt-agi, gar-asen Massa Wiza At Ɣerbi, dɣa gren-d tiɣri i yimdanen i wakken ad asen-d-fken afus n tallelt swayes ara ɛiwnen imeɛḍuren d yimdanen yenxaṣṣen. Ad nesmekti kan belli, tiddukkla-agi “Timetti”, ulamma melmi kan i d-tlul, maca tebda yakkan leqdicat imettiyen. Dɣa deg waggur-nni n remḍan i iɛeddan, ferqen azal n 50 n tkerrusin neɣ n tcariḍin i yimeɛḍar-agi. Syin akkin deg tmeɣra-nniḍen fkan-asen iselsa d iceṭṭiḍen i d-yettunefken sɣur yimdanen-nniḍen.   

  Ghani Amazigh 

  
 <em> Isufar </em>

 -4 n tmeqqunin n mejjir

 -10 n tdeggar n ticcert yeẓdan

 -1 n lkas n zzit uzemmur

 – 50g n wudi

 – 2 n tbeslin yeẓdan

 -1 aglim n tlimet 

 -1 iẓmi n tlimet

 -lmelḥ akked yifelfel aberkan

 -azemmur azeggaɣ

 <em> Aheggi </em>

 Fernet-d ifurkawen n mejjir, serdet-ten akken iwata, anfet ad udumen, syin tgezmem-ten. Qlut-d lebsel akked ticcert-nni yeẓdan s zzit n uzemmur d wudi alamma ibeddel udem. Rnut-as mejjir akked yiɛeqqaren-nni i d-yeggran. Sxelḍem-ten, tanfem-asen ad wwen s tmes taḥmayant azal n 30’. Yettmačča, s umata, s yiselman neɣ s uksum. S tezmert-nwen. 

  Daya 

  
 I tikkelt tamezwarut, ad d-yesuddes ugerzu n Tizi-Uzzu, tamesrit taɣelnawt n yisufar iqburen yemgaraden ( salon national des saveurs-terroirs et paniers gourmands, SNAST), ara yilin seg 25 deg yebrir ar 2 deg maggu 2018 deg umraḥ n Tzemmurt deg tlemmast n temdint n Tizi-Uzzu. Deg yiwen usarag n tɣamsa i yexdem yimeḍebber amezwaru n umaris ( cabinet) n lwali, Mass Dahri akked yinemhalen n srabes yemgaraden i yekkan deg usuddes n ṛeḥbba-agi, anda ara naf anemhal n tmarrit, anemhal n tenzzuyt d unemha n srabes n tfellaḥ. Aṭas n yisallen yerzan tamesrit i seg i d-wekden yimḍebbren-agi. Dɣa deg tazwara n usarag, yuɣal-d Mass Dahri s wawal ɣef yiswi agejdan n tedyant-agi, yenna: ‘’ Tamesrit-agi d yiwet n tegnit ara yefken afud i telḥin d unegmu n lɣella tadigant’’. Ɣef leḥsab n unemhal n Srabes n tfellaḥt n Tizi Uzzu, Mass Makhlouf Laib, ugar n 385 i yettuɛegnen ad ttekin deg rreḥba-agi, ad d-asen seg 48 n yigerzuyen n tmurt n Lezzayer, yetturaju daɣen tirza n ugar n 20 000 n yinerzafen. Gar wahil, ad naf : timsekniyin n yisufar n tfellaḥt yemgaraden, Izegza d yigumma, zzit n uzemmur, tament, tazzart, isufar n uyefki yemgaraden. Daɣen ad ilin wid ixeddemen iɛeqqaren, wid yettrebbin iɣersiwen, wid ixeddemen uraɣ d teẓruft d wayen-nniḍen. Aṭas n yimussnawen ara iḥeḍren deg tadyant-agi i wakken ad welhen, ad fken afus n tallelt i yifellaḥen, i wid yebɣan ad seftin idrimen-nsen deg yiḥricen i icudden ɣer yisufar iqburen, deg tfellaḥt. I lmend n tedwilt-agi, ad ilin daɣen isaragen ɣef tarrayin n usufeɣ n lɣellat tidiganin, ttawilat n unegmu n tdamsa n temḍiqt n leqbayel, udmawen imaynuten deg usnerni n lɣellat…atg. Am wakken ara ilin yiskwan yemgaraden ɣef usewwi n Leqbayel … Deg wayen i d-iwekked unemhal n tmerrit n Tizi Uzzu, ugar n 200 n wid ara ittekkin deg tmesrit n ugerzu n Tizin Uzzu. Aṭas n leqdicat yettwajerden deg wahil n rreḥba n SNAST 2018, dɣa tettuɛeggen yiwet n temsizzelt deg waṭas n yiḥricen.

  Ali Zalouk 

  
 I tebγud γezzifed ay iḍ, dulaqrar ad yali wass. Yak akka i yella deg wawal imi fad yesweɛduyen ur yeskuffur. Ayen akk i ttraǧun yimaziγen n Lezzayer acḥal d aseggas, yerza-d lawan n unejmuɛ n usqamu n yineγlafen i d-yellan ass n larebɛa yezrin.

 Dγa, d aselway n tigduda s timmad-is i ijerden s wudem unsib d akken amenzu n yennayer ad yili d ass n tγimit, rnu ad yettuxellas fell-as uxeddam. A rbeh, a tafat, yeffeγ leɛtab γer tafat. Ulamma aγmis-nneγ d win i tt-igezmen deg rray, yerra amenzu n yennayer d lficta 15 n yiseggasen-aya, meɛna lbenna n waya mi ara yili deg temnaḍin merra n tmurt. Tura, teddez, tebrez, amenzu n yennayer yekcem deg tfaskiwin tiγelnawin n tmurt. γer tama n waya, iwellihen n uselway n tigduda, rzan asebded n tkadimit ara d-yelhun s usnerni d usemsawi deg tutlayt n tmaziγt, tin akken yuγalen d tunsibt seg waggur n furar 2016. Yedda lḥal seg wasmi tettuɛawed tmendawt anda tuγ tmaziγt amkan-is, d acu kan leɛdil n uɛeddi γer useqdec n yisuḍaf, yebda ikeccem deg tatut. Am wakken i tuγ tanumi, iwulem akka cwit n cwal i wakken ad d-tban tafat. Tudef tmaziγt s aγerbaz s uγunzu n lakul azal n tmanya n wagguren. Tewweḍ d tutlayt taγelnawt deg tmendawt di 2002 s cwal n tefsut taberkant. Tura akka yeqqers-d yennayer s uhetwir yekkren deg waṭas n temdinin ladγa tisdawiyin. Akka tura, segmi kan i d-yeffeγ yisalli n tkadimit, ‘’s akersi teγseb tazla’’. Aṭas i yettnadin amkan deg-s, dγa yal wa yettnadi ttawilat ara t-yessiwḍen. Asirem n yal amaziγ ad iwali tasqamut ara yesseddun timsal d wid yuklalen, wid akken ara d-yasen s nniya s axeddim, rnu sɛan tirmit deg leqdic γef tutlayt-a deg yiḥricen yemgaraden. Aṭas i yugaden ad teḍru d tkadimit am wakken i tedra d tesqquma timenza, tid akken ur nexdim kra i tmaziγt γas akken tadrimt tella, meɛna imi tγab nniya, kullec yurag γer wasif. Tamsalt-nniden i d-yeddan tikkelt-a, d ayen yerzan aselmed n tmaziγt deg twilayin i merra n tmurt. Ass-a, ad tt-nad deg 38 n twilayin, meɛna tella temnaḍt ideg ara naf yiwen ar sin n yiselmaden. Tamaziγt, ur teɛni ara inelmaden akk, rnu mazal aɛewwiq-nni n lxetyar i win kan i tt-yebγan ! Dγa dagi ara d-yili leqdic s telqay n tkadimit ara yizmiren ad tt-tessiweḍ γer merra iγerbazen. Ahat, aseggas n 2018 ad yessuzef tagut γef tmaziγt yuklalen ugar n wakken i tella tura.

  M. Smail 

  
 Seld tiɣri-nni i d-yessuffeɣ uɣref imalas yezrin, s uberreḥ deg uẓeṭṭa inmetti, akken ad d-yili uḥbas ɣef lxedma sɣur yakk imdanen d tkebbunay d tsudwin d yimsenza…atg, alamma yella-d ubeddel i ssaramen deg udabu, zun d tabrat n leḥris ɣef lḥekkam akken ad d-slen i tiɣri, acu kan deg twilayt n Wehran, ur wwiḍen ara 10 % i d-yerran i tiɣri-a. 

 Imi seg wass-nni n lḥed, ass amenzu n usunded, nekker-d taṣebḥit nwala kulci ileḥḥu am tannumi, tiḥuna ldint, allalen n usiweḍ xeddmen, anagar kan tisnawiyin d kra n yiɣerbazen ilemmasen ideg ur llint ara temsirin, acku gan yinelmaden asunded, uqbel ad d-ffɣen ɣer ubrid ɣef 10h d tasawent ad gen tikliwin. 

 D anemgal n tmurt n leqbayel, ma nesserwes tigawt-a n uḥbas n lxedma d umdal n tḥuna gar-as d tamiwin-nniḍen, mačči kan deg temdinin, imi ula deg tudrin kullec yella yemdel, llan yimdanen ur nufi ara anda ara d-aɣen taxbizt. Annect-a, yettbeggin-d d akken amennuɣ meqqren d uzwar ɣer tigawin, izzewwir seg wul n tmurt n leqbayel seg lqedma n zzman, maca lḥif d lqella n wallalen n tudert yelhan d nutni i wumi d-iṣah d imenza.

   Khaled Achoui. 

  
 Tikkelt-a, nerza ɣer udrar, ɣer
udrar n Ǧerǧer s timmad-is. Tirza-nneɣ ɣer Temda
Ugelmim deg tlemmast n Ǧerǧer, d tamda n waman. ‘’Nesɛa tiɣilt neɣ
snat’’ deg tmurt n leqbayel, meɛna ‘’idurar d tidet cebḥen, s uqerruy-iw ar
cebḥen’’ akken i as-yenna winna.

  Takerḍ  a n Temda Ugelmim 

 Tamda Ugelmim, tezga-d deg udrar
n Ǧerǧer ɣef 1 700 n limtrat ɣef lebḥar. Akal-is yetabaɛ taɣiwant n Ait Bouaddou, ɣer tama n ugafa. Ɣer tama n usammar, ad naf At Regane, ɣer umalu, llan At Bougherdane, ma ɣef unẓul d lwilaya n Tuburet. Tamda Ugelmim, ɣur-s azal n 3 n yigeṭṭaren deg tjuma-s.

  Isem Agelmim
akked At Buwaddu. 

 Ɣef yisem-agi Agelmim, llan snat n turdiwin : yiwet
teqqar-d d akken awal-a, lmaɛna-s d tamda. Aya s tmaziɣt n Merruk. Ma ɣef wakken i aɣ-d-yenna Dda Mohamed Achour, Agelmim d leḥcic i d-yettemɣin deg umekkan-nni. Leḥcic-a, ḥemmlen-t aṭas lmal. Mi t-ksan u yuɣal d amecṭuḥ, yettak cbi ɣer uglim mi ara t-tennaleḍ. Ma d awal At Buwaddu, yettunefk-asen imi At
tama-agi, ttkabaren aṭas wid i yettruḥun ɣer din. Aya, nwala-t nekni s timmad-nneɣ ɣer yimezdaɣ n tudrin.

  Tirza ɣ  er Temda Ugelmim Seg Tizi   ɣ  er Wat Rgan 

 Nefka ttiɛad ɣer tmanya n ṣbeḥ ɣer Wat Wasif. Nebɣa ad as-d-nekk i Temda Ugelmim s tama n usammar i
wakken ad d-nuɣal s
tama-nniḍen. Dinna,
diɣ, i nufa imnar (guides) ara aɣ-yawin ɣer umekkan-agi. Llan 3 n
yifurguten akked ṭunubil
tamecṭuḥt : yiwen ufurgu, yusa-d seg Wat Yanni, wayen seg
Tirmitin d Tizi Uzzu, ma d aneggaru, yekka-d seg Tala Athmane. Sin
yifurguten-agi ineggura, ddan-d deg-sen yiɛeggalen n tddukkla yettḥaraben ɣef ugama (AJIE) n Tizi Uzzu. Nebda
tikli metwal At Toudert. Abrid dayen kan, igerrez. Ass d ass n tefsut, teǧǧuǧeg tmurt. Ddaw ubrid, nnig ubrid, ččuren d imɣan akked tjur, ad as-tiniḍ d imjerǧen n JSK s tizzegzewt n leḥcic d uwraɣ n uzzu. Xas ulamma yenneḍ u yessawen ubrid, meɛna ur aɣ-d-yecqi kra deg-s imi iswi-nneɣ iban : awi-d kan ad naweḍ, ‘’leɛtab ur yettuneḥsab’’. Ihi, awal yettawi-d wayeḍ armi newweḍ ɣer At Rgane. Din ara bdun lecɣal n tidet, syin i nebda tikli mebɛed mi aɣ-weṣṣan yimnar ɣef kra tɣawsiwin : ilaq ad nelḥu d agraw, ur nettemfaraq ara gar-aneɣ ; ur ilaq ara ad nḍegger iḍumman ɣer lqaɛa ; deg taggara, weṣṣen-aɣ i wakken ad netbeɛ iwellihen ara aɣ-d-ttakken yal tikkelt. Abrid ɣezzif mačči d izli, laqen-as yiḍerran iǧehden akked tezmert iwulmen. Yerna nekni gar-aneɣ kra n tlawin yufayen akked sin yigerdan. Amur
ameqqran deg-neɣ, d tikkelt
tamezwarut ara yexdem tirza am tagi (la randonnée). Ha-tt-an a baba tyita !!!

  Seg Wat Rgan
ɣ  er Tiwwura
n udrar 

 Nebda tikli seg Wat Rgan ɣef tesɛa d uzgen (9h30). Akken kan nḍegger asurif amezwaru, bdan wid
yesteqqsayen imnar-nni ɣef umecwar.
Aql-aɣ deg wadda
n udrar, llant tjur mačči am udrar i nettwali sdat-neɣ. Abrid yessawen, s imal yettiwɛir imi skud nettali, skud yessa d iẓra, yettenɣas wakal. Xas akken yezzi, yenneḍ ubrid, meɛna mazal tazmert tettarra-d tiɣri imi d tazwara n umecwar. Nezmer ad d-nini, deg
uzgen-agi n ssaɛa
tamezwarut, ulac anwa i d-icetkan s kra n wugur. Acu ɣef wakken i nettwali amek i teddunt temsalt, ḥḍer-itt-id kan ad ak-inin. ‘’Leɛtab ur t-id-nettader’’ i aɣ-nnan yimezwura. Ihi, neṭṭef deg umedya-agi, nkemmel deg talin n udrar. Xas akka
yebda-d ciṭ n ɛeyyu, meɛna ntettu-t mi ara nettwali cbaḥa n udrar : cbaḥa n talɣiwin n yiẓra-s, tizeggzewt n lqaɛa deg kra n tamawin, cbaḥa n lmal ikessen mebla ameksa, xas
akken yella, imi ur yelli kra ara ḍurren.
Ulin-d seg tudrin yimeksa-a s lmal-nsen. ‘’Segmi ara d-nessufeɣ lmal-nneɣ deg unebdu, ur yettuɣal ara alamma d ḥertadem. Nkess s nnuba’’. Akka i aɣ-d-yenna yiwen umeksa i d-nufa, s tqabact, deg
ubrid-nneɣ. Nuli azal
n ssaɛa, syin newweḍ ɣer yiwet n tiɣit iwumi qqaren ‘’Tiwwura n udrar’’. Taqaɛet yellan din qqaren-as ‘’Tamestaɛfut’’ tuli ɣef lebḥar s wazal 1 500n lmitrat. D awal-is i d lefɛayel-is. ‘’At uxxam, bɣan aksum, Rebbi yefka-d lewziɛa’’. Nestaɛfa kra kan n ddqayeq, syin nkemmel abrid.
Sdat-neɣ, la nettwali tiɣilt-nniḍen, yerna tewɛer ɣef wakken i aɣ-d-nnan yimnar-nni. Ula d Lounis yeqqar-as ;’’tiɣilt i yekfan fell-aɣ, ad aɣ-d-tban mazal tayeḍ’’. Dagi, ɣur-neɣ lxetyar : yella ubrid ɣezzifen yerna yenneḍ acu kan ur yessawen ara mliḥ, yella wayeḍ ad taliḍ adrar srid meɛna yessawen dayen kan, mačči d izli. Ihi, wid
yettxemmimen, ẓran anwa
abrid i asen-ilaqen, ma d ibujaden, xelṣen-tt din din. Dɣa, nekk ddiɣ deg yibujaden imi ‘’ḥman idammen i tikli, xas akken ifadden-nneɣ ɛyan’’. Abrid ɣer udrar d icerfan, yessa s uẓru ameqqran d umeẓzyan. Yettbanaɣ-d qrib ad naweḍ s igenni, de toute façon.
D aḥric i aɣ-iweɛren kter n wiyaḍ, ladɣa i wid ixussen ciṭ akka deg tezmert. Yal aqeddim s nnehta. Mkul kra n lmitrat, llan wid
yesteɛfuyen ama ddqiqa ama snat. Llan
wid yewwin tiɛekkazin neɣ iqeccuḍen, tekkayen fell-asen, ttqerriɛent ɣef umili, ɣef ɣelli. Dɣa, d ɣelli-agi i nugad imi ttecgen yiḍerranen mi ara trekkḍeḍ iẓra-nni imecṭaḥ, neɣ anda llan waman. Ar tura, ur yelli kra yellan.
Dayen tekfa tiɣilt-agi ‘’tamcumt’’. Xas ulamma
mazal tayeḍ sdat-nneɣ, meɛna teshel ma nwala ɣer wansi i d-nekka. Nkemmel-itt s tin tirrugza, yerna
nnan-aɣ d
taneggarut, syin tettban-d Temda Ugelmim. Newweḍ ɣer tqacuct-is, aql-aɣ 1 900 n lmitrat ɣef lebḥar. Nerra-d nnehta, ur neẓri ma n lferḥ neɣ n ɛeyyu. Sya, abrid ɣer Temda Ugelmim d lewḍa neɣ ciṭ ukessar, dayen-nni i nettraǧu seg ṣṣbeḥ. Abrid ɣur-s ɣezzif ciṭ, meɛna nettwali-tt. Awi-d kan ad naweḍ ɣer din, nettu teqreḥ n usebbaḍ, neɣ n tfekka s umata. Ur nfaq
amek i nessers iman-nneɣ ɣef leḥcic-nni aluggaɣ (Agelmim). D nufa n lmakla. ‘’Yeṭṭef-as yinejjel acḍaḍ-is, yufa-d ssebba i yiɣimi.’’ Newweḍ ɣef zzuǧ d rebɛin ddqayeq (14h 40mn). Armi nečča, nerwa i nwala d acu
iḍerrun dinna, armi d imir i nfaq
s cbaḥa n twizet i yekseb Udrar n Ǧerǧer : Tamda Ugelmim d agerruj n tmurt n leqbayel. Xas
ulamma ulac abrid s ṭṭunubil ɣur-s, meɛna aṭas n yimdanen i yettruḥun ɣer din. Nufa ayen din n lɣaci : inelmaden n tesdawit, tiddukkliwin tidelsanin,
tiwaculin n yal tama. Llan yigerdan, imɣaren, tilawin  yirgazen,
lḥasun d Canada neɣ La d Suisse neɣ awer awḍent tmura-a. Lmal ikess, arrac turaren ddabex neɣ agiṭar, wiyaḍ ceṭṭḥen. Llan ula d wid yesucufen i tasmuḍi. Ruḥ tura kečč fhem-itt. Xas ulamma iṭij d aḥlawan, meɛna yesuɣalay aglim d azeggaɣ, aṭas i d-yebrunzin mebla lebḥar. Dagi, agama yugar amdan, teqqim twennaḍt akken tella.

  Abrid n tuɣ  alin. 

 Neqqim deg Temda Ugelmim azal n ssaɛa kan. D abrid n tuɣalin s tama-nniḍen. Tikkelt-a nebɣa ad d-nɛeddi s Wat Bouadou. Abrid yessekser (d akessar) yerna ur ɣezzif ara am win i d-newwi mi d-nusa. Acu kan, aṭas diɣ i yekukran akessar, ladɣa, tilawin. ‘’Tura iswi newweḍ-it, yeqqim kan ubrid n tuɣalin’’ i ttsebbiren yimnar wid-nni iwumi ɛyan yifadden akked tfexsa deg yiḍarren. Newwi-d abrid yiwet, yiwet, dac, dac. Nedda-d deg ssira n win yettwaɣen gar-aneɣ. Ula d abrid-a, yessa d iẓra imecṭaḥ akked yimeqqranen. Deg ukessar-a i yeshel ɣelli. Aṭas, dɣa, i yeɣlin, cwi kan ulac tiwaɣiyin. Newwi-d amecwar nukni d iɣezran n waman, d icercuren, nedda-d yid-sen, yiwen ubrid i necrek. Deg tlemmast n ubrid, nufa-d tala i wumi qqaren ‘’Tala n Sidi Amar’’, aman-is d isemmaḍen deg unebdu, d iḥmayen deg cetwa. Akka i aɣ-d-yenna Dda Mohamed Achour i d-yennan, diɣ, ‘’mi ara d-twaliḍ ɣer tala-agi deg yiḍ, ad ak-d-banent tcemmuɛin tizegzawin.’’ Nfures tagnit, yeḥka-aɣ-d yiwet n tedyant ɣef Temda Ugelmim, ha-tt-an ‘’Zik, ttasen-d Wat Meddur n Wat Yeɛla n tama-agi n Tuburet. Ttasen-d ɣer tama-agi, tteksen sser ɣef yimezdaɣ. Syin, kkren yimezdaɣ-agi, udin-asen-tt : ffren-asen deffir n yiẓra, ceyɛen kra i wakken ad ten-awḍen, syin ad ten-tebɛen ɣef Temda Ugelmim. Mi d-wwḍen ɣer din, ffɣen-asen-d yimezdaɣ-agi, snegren-ten.’’ Ula d yelli-s n yelli-s n Dda Mohamed, Dihya n Ath Bouaddou i yellan d tanelmadt deg tesnawit n Tizi N Tlata , tewwi-aɣ-d awal ɣef yimɣan yessajjayen, akka i aɣ-d-tekkes imɣan-a u temmeslayaɣ-d fell-asen : imɣi isergel, yelha i win ihelken sker (le diabète), gerninuc, yelha i lehlak n yidammen (l’anémie), mmseludi, yettdawi lǧerḥ. Nessaram-as i Dihya amecwar igerrzen deg ubrid-agi n tujjya, ladɣa imi teqqar deg tneɣrit n tussna (scientifique). Akka, armi i d-newweḍ ɣer ddaw udrar, anda i nufa la aɣ-ttraǧun yifurguten acḥal-aya. Nekfa tirza-nneɣ ɣef sebɛa. D abrid ɣer uxxam. Xas ulamma nekkaw seg tirza-a, meɛna nefka ttiɛad i tayeḍ ɣer Temda Taberkant deg tama-agi n Udekkar. Yefeɣ-d yakan uḍris i tikkelt temwarut ass n 25 yebrir 2016. 

  Hocine Moula 

  
 Tessuddes-d teseqqamut n taddart n At Zɛim, yetabaɛen ɣer Tɣiwant n Mɛatqa, deg ledwar iɛddan, aṭas n twiziwin i usizdeg n taddart. Tusa-d tikti i lmend n waluy n temsizzelt n Useqqamu aɣerfan n ugerzu n Tizzi Uzzu i icudden ɣer taddart tazedgant deg ugerzu, n Aissat Rabaḥ. Yal taggara n ddurt, ttheggin-d yiɛgalen n teseqqamut n taddart tiwiza, s tallelt n Useqqamu aɣerfan n tɣiwant n Mɛatqa, d imezdaɣ n taddart yezdin afus deg ufus i usizdeg n wadagen n taddart, asewsaɛ n yibardan, awenneɛ n yizengan d yiɣerban n yixxamen n taddart. Mazal ar ass-a azal n twizi deg tudert n leqbayel, imi d lsas n tddukkli d tegmat gar yimezdaɣ n temḍiqt n leqbayel. 

  Ali Zalouk 

  
 Sdat n leɛdil yellan deg usenfar n 100 n tmezduɣin LPA i d-yezgen deg tɣiwant n DRAA BEN KHEḌDA , ibeɛden s wazal n 11 n yikilumitren ɣef tlemmast n temdint n Tizi Uzzu , tinezduɣin – agi yettwabnan i lfayda n yineɣmasen d yimcegɛen n tɣamsa n Tizi Uzzu, Tiddukkla i iheddren s yisem n yineɣmasen (AJCTO), yerkb-itt lɣiḍ meqqren ɣef wanect-a. Tinezduɣin-agi yettuɛeggnen ad ttunefkent i yimawlan-nsent deg taggara n useggas ideg i nella, mazal ad iḍul ufraq-nsent s sebba n ustahzi d leɛḍil yellan deg usefar agi, ɣas ma Tiddukkla la tqeddec aṭas i uselḥu n lecɣal n usenfar – agi. Maca aɣbel n lexsas n tedrimti iḥuzan akk iḥricen n baylek i iɛggben aṭas n yisenfar deg tmurt n Lezzayer, iḥuza ula a aḥric-agi n tnezduɣin. Tenced ddukla-a aṭas n tikal srabes i d-yelhan s t,ezduɣin ( OPGI) i tifrat n uɣbel agi. Deg wagguren iɛeddan, iwekked-asen-ds unemhal i d-yelhan s tnezduɣin s tifrat n leɛḍi-agi, rnu ɣef kekku n usenfar deg lawan-is, maca aya, ur d-yelli ara ar ass-a. Seld anejmuɛ ixedmen iɛeggalen n Tiddukkla deg Uxxam n yidles Mouloud Mammeri, deg 6 n Tuber, anda i d-beggnen yir taswiɛt ideg lant tnezduɣin-nsen u alaḥsab n yiɛeggalen n tddukla-agi, aṭas n lexsas i yellan deg usenfar-agi, ama dayen yeɛnan taɣara n lxedma, ama dayen yeɛnan amḍan n yixeddamen , imi deg tirza -nsen ɣer usenfar, ur ufin ara ala sin n yixeddamen deg usenfar n 100 n tnezduɣin. Rnu ɣef waya, lejmaɛ i texdem tddukla d lwali n Tizi Uzzu deg waggur n yebrir iɛeddan, anda lwali iweɛɛed s tifrat n uɣbel-agi. Seld tiɛuzzegt n srabes teɛna temsalt ɣef ukemmel n usenfar-agi, iɛeggalen n tddukla, ɛezmen ad beddlen udem n ucetki-nsen, anda ara smarsen lḥars ameqqran ɣef srabes n tnezduɣin, ladɣa seld lexlas-nsen n tedrimt i iwulmen i tnezduɣin-agi. « Deg temlilit-nneɣ d win ittukelfen s lebni n tnezduɣin-agi, iwekked-aɣ-d s uɣbel n tedrimt ur as-d-yettunefken ara seg srabes n tnezduɣin akken ad ikemmel asenfar-agi. Ula d netta, yeɛzem ad t-yeḥbes ulac tadrimt », i d-yenna yiwen uneɣmas.

   Ali zalouk 

  
 Ɣef wawal n wufrin n Useqqamu aɣerfan awilay n Bgayet, Mass Buquca Yusef, yettwawexxer wazemz n uberreḥ s yigemmaḍ n umsizwer n taddart zeddigen ɣer wass n 5 deg wayyur n tuber. 

 Yuɣ lḥal, tuɣ yetturaǧu uberreḥ-a sɣur tɣiwanin d tddukkliwin timekkiyin i 20 ɣuct iɛeddan, d asmekti n Uswir n Ssumam, maca yella-d ɣer taggara ubeddel n rray ɣef waya. Ɣef tmentilt n uselḥem n wazemz n uberreḥ, yenna-aɣ-d Mass Buquca: « Ssebba tameqqrant d mi ur wjiden tuget n wid yekkin, nebɣa ad asen-nefk ugar n wakud. Nemsegraw nekni s teseqqamut akked wid terza taluft, nemsefham ad nerr azemz n uberreḥ d 5 tuber i d-iteddun », i aɣ-d-yenna win i d-yelhan d uḥric n teywalt d yilemẓiyen deg Useqqamu aɣerfan awilay n Bgayet yiwet n tallit. Ɣef tmuɣli n kra n medden, ula d tanekkra taɣerfant tamirant, tewwi-d kra n uɛeṭṭel i tɣiwanin send ad semdent iqeddicen-nsent.

 Ad d-nesmekti d akken ddeqs n tɣiwanin i yenwan tazwara ad kkint deg umsizwer-a, maca brant i ṭṭbel deg waman, uɣalent ɣer deffir ɣef tmentilt n lexsas n ttawilat i ukemmel n yisenfaren-nsent n usizdeg d ucebbeḥ, i d-bdant yakan deg tegrest yezrin. Armi ihi, ɣef wakken i d-tewwi teɣbalut-nneɣ, ur ɛeddant ara 41 n tɣiwanin i yekkin aseggas-a, seg 52 i inuḥen di Bgayet. Ma yella nemmeslay-d ɣef teseqqamut ara d-yelhun d uskazel d usenqeḍ n lecɣal n tɣiwanin, ad tebdu tuffɣa-ines ɣer unnar deg cutember i ddeg-i nella, dima ɣef wawal n Mass Buquca Yusef. « Ad tebdu teseqqamut tuffɣa ass n 5 ctember s yiwen n wahil beddemma. Sya ɣer 5 tuber, ad tili tekfa dayen ccɣel-is», i d-yenna. 

 Yewwi-d ad d-nerr awellih d akken ad ttunefken merra 8 n warrazen, gar-asen 5 i tuddar, 3 ad d-siḥen i yigmamen. Ma d azal n warrazen ara yettunefken, ad d-nebder arraz amezwaru ara yilin d 500 n yimelyan n santim, akked wis 8 i yewwḍen ɣer 100 n yimelyan n santim.

  M. K. 

  
 Ulamma ur gtent tddukkliwin deg Yiderginen, maca yettili-d din taggara-a uḥerrek n umussu asdukklan. Akken tebɣu tili tewɛer tudert, neɣ ur gerrzent tegnatin tinmettiyin, acu kan ttnekkaren-d yilemẓiyen i itett wul-nsen, ɛerrḍen ad d-awin kra n tmerna i wakal anda lulen. Daymi, seg tikkelt ɣer tayeḍ yettili lebɣi n tlemẓiyin d yilemẓiyen deffir wayendin d tigawin yelhan, i yuklalen ad yemmeslay yiwen fell-asent. Deg tɣiwant-a n Yiderginen dɣa, 45 n yikilumitren ɣer usamar n temdint n Bgayet, tessuddes-d ussan-a iɛeddan kan tddukkla Tilelli n Seɛdan, ur nesɛi ḥawla segmi d-tlul, yiwen n warmud s wazal-is i urqam d ucebbeḥ n uɣerbaz amenzu Tiɣremt n Seɛdan n taddart-nsen. Tlul-d tekti akken ad d-tawi kra n tumert i warrac, ad ḥemmlen ugar ad ttilin deg uɣerbaz-nsen, ad beɣɣun ad ɣɣaren ad rennun. Wid i d-yessawlen i tigawt-a, fursen imuras n umwan n 4 n wussan ideg ferɣen yiɣerbazen merra, i d-yellan seg 31 tuber armi d 4 unbir, akken ad kkren i uqeddic-nsen, ad t-ssamden send ad uɣalen yinelmaden. Seg wayen i nezmer ad nwali mi kkfan yinaẓuren ccɣel-nsen, d unuɣen n yiɣersiyen s umata, abeɛda asaḍen n wunuɣen yettewliwilen i ṭṭafaren yigerdan. Ad d-nesmekti d akken amahil-a n usebhu yella-d ar tura i kra n tneɣriyin kan, imi yezmer lḥal ɣer sdat ad ikemmel mi ara d-tas tegnit. Am wakken daɣen, ɣef wawal n yiɛeggalen n tddukkla Tilelli n Seɛdan, ad d-yettwaheggi wayen-nniḍen sɣur-sen deg wussan i d-iteddun. 

  M. K. 

  
 Seg tuddar ideg ixuss nezzeh uqeddic n tddukkliwin deg tɣiwant n Tsexriwt, i yeggugen s wazal n 60 n yikilumitren ɣer Unẓul-asamar n waɣir n Bgayet, ad d-naf Kefrida d tamezwarut i d-yettwabdaren. Ulamma tettwassen s tehri temnaḍt-a s umazzer-is, rnu daɣen tesɛa ayendin d tibaɣurin i icudden ɣer ugama-s acebḥan d udrar-is, maca ilemẓiyen-is ur ufin ara abrid akken ad d-rren amussu asddukklan d tazmert-nsen-nniḍen. Ula d tiddukkliwin ara yesseḥbibren ɣef yidles s umata dinna, ur llint ugar n snat i d-yennulfan deg teɣzi n waṭas n yiseggasen. Ahat, aḥeggez i tettwaḥeggez taddart-a deg udrar yella d ugur, armi ula d tudert tewɛer i umezdaɣ n Kefrida, abeɛda talliyin iɛeddan. Amek ihi ara ixemmem yilemẓi n Kefrida ad yeg amezgun neɣ ad d-yefser timsikniyin, netta qrib ad yemmet si laẓ? « Nekk ɣur-i ssebba tamezwarut imi ulac tiddukkliwin ɣur-neɣ, ulac leqdic asddukklan, mačči mi tewɛer temɛict. Maca mi ur d-nufi ansay-a ɣur yimezwura-nneɣ akken ad t-neḍfer nekni. Nuɣal am wakken nennum tagnit-a, nedda deg tatut », i aɣ-d-yenna yiwen n yilemẓi n Kefrida. Ad d-nesmekti d akken, ulamma d ta i d tidet yellan, ɛerḍen tikwal yimezdaɣ n Kefrida ad d-suddsen kra n lecɣal gar-asen i lfayda-nsen merra. Am wayen i d-yeḍran ussan iɛeddan, mi gan tiwizi i usizdeg n yizergan d yiberdan-nsen i lmend n tegrest-a i d-ikecmen. Seg tama-nniḍen, tella texdem kra n tɣawsiwin yelhan tddukkla Amazzer n Kefrida deg uḥric n tmerrit, maca akken kan yeffeɣ uselway-is ɣer Fransa, teggra-d war aqerruy. Am wakken teḍra dɣa d waṭas n tddukkliwin-nniḍen deg tɣiwant n Tsexriwt, am tddukkla Tiwizi n Ayt Idris. Yal mi ara ffɣen tamurt yiɛeggalen imenza, ur d-ttilin ara yilemẓiyen ara yeddmen amennuɣ i ukemmel n umecwar.

  M. K. 

  
 Ass n ssebt 11 ɣuct 2018, ad tebdu tedwilt tis 7 n tmeɣra n ukermus, ara d-yilin deg taddart n Saḥel. D ttiɛad ara yeddun ɣef teɣzi n 3 wussan, imi temdel tiwwura-s seldazekka-in n letnayen 13 deg waggur-agi ideg nella. Ad nesmekti kan, belli ula d aseggas iɛeddan d tallit-agi (11-13 ɣuct), ideg i d-tella tmeɣra-agi. Deg tezrigt n useggas-a, yetturaǧu ad yili usenɛt n waṭas n tewsatin (leṣnaf) n ukermus n tmurt n Leqbayel, d wayen akk i d-ittekken seg-sam wakken daɣen i d-llant waṭas n temsikniyin-nniḍen, yecban: tamemt, taqendurt, lfeṭṭa. Am wakken diɣ ara d-yili usenzi s ubuddu n yidlisen sɣur ddeqs n yimura ara d-yerren i teɣri n tiddukkla “Saḥel”. Ad d-ilin diɣ tmeɣriwin n ccna, turart n tmezgunin akked yisaragen deg wahil i d-yettwaheggan bdemma i wannect-a. Ad tili tmeɣra-agi, s ddaw leɛnaya n uselway n Usqamu aɣerfan n lwilaya n Tizi Uzzu, Tanmehla n yidles n lwilaya n Tizi Uzz, Tiddukkla tadelsant “Saḥel”, Tasqamut n taddart-agi n Saḥel, akked Usqamu aɣerfan aɣiwan n Buzgan. S tallelt n waṭas n tiddukkliwin-nniḍen. 

  Adaoun Ghani  

  
  Isufar   

 acedluḥ (aksum amelḥan)

 -1 n tebselt

 -1 n ṭumaṭict

 -uraw n lḥemmeẓ

 -Uraw n lubya n tmurt

 -Ciṭ n lubya tazegzawt

 -Ciṭ n texsayt

 -Zrudiyya

 -Ifelfel aberkan, lkesbar yeẓdan (iɛeqqaren)

 -lmelḥ

 -Seksu

  Aheggi  

 Gezmet lebsel, ṭumaṭic, zrudiyya, syin terrem-ten ɣer daxel n tasilt. Qlut-ten s ciṭ n zzit. Rnut tura lḥemmeẓ, lubya n tmurt, lubya tazegzawt, iɛeqqaren akked lmelḥ. Smiret ayen ilaqen n waman, syin ternum-as acedluḥ-nni u tanfem-as ad yeww azal n 30’. Uqbel ad yeww s kra n lweqt, rnut-as taxsayt. Yuɣ lḥal theggam seksu ad d-ifur. S tezmert-nwen.

  Daya 

  
 Ad d-theggi temnaḍt n Bni Mɛuc tafaska n tazart ara d-yilin ɣef teɣzi n semmus n wussan, seg 1 ar 5 tuber 2019. D taẓrigt tis 17 ara d-yezzin aseggas-a, imi nuɣ tannumi yal aseggas akka imir-a tessuddus-d temnaḍt-a i d-yezgan deg tama n Ṣedduq leqdic-agi. D tiddukkla tadelsant Figuiculteur n Bni Mɛuc ara as-yilin i lmendad i tfaska-a s tallelt n tɣiwant. Ɣef wakken i d-nnan kra seg yimsuddsen n leqdic-a, “Ahil ad yili d anesbaɣur, ad neɛreḍ amek ara yif tidwilin yezrin”. Deg wahil, ad d-tili temsikent ɣef teɣzi n yakk ussan n tfaska, aṭas n tewsatin n tazart ara d-yersen deg temsikent. 

 Wid ara yerzun ɣer umkan ad d-skeflen leṣnaf yemxalafen n tazart i tekseb temnaḍt-agi, akken daɣen ara yili lḥeq n wid yebɣan ad aɣen, imi ad yili uznaz n yisufar-nniḍen igamanen insayanen am tazart taqurant, zzit, ddeqs n tewsatin n tamemt taḥrurt, akunfitur n tazart, lxel n tazart … Ma deg sin n wussan imenza n tfaska, yeɛni azekka n aram d seldazekka n ahad, ad d-yili yiwen n usarag aɣelnaw, d asarag ussnan adamsan amezwaru ara d-yilin di tmurt n Lezzayer ɣef usafar n tazart, deg tesnawit Loudjani Hachemi deg temdint n At Mɛuc, s uttiki n tesdawiyin n Bgayet d Sṭif. 

 Deg-s ad d-awin awal ɣef tarrayin tussnanin d tdamsanin d wamek i d-yettili unadi deg ṣṣenf-agi n tazart akked unamek n tuẓut-ines deg tmurt n Lezzayer s umata. Tafaska-a, ad tili daɣen d tagnit i yifellaḥen ad d-mmsemlilen gar-asen, ad mmeslayen u ad mbaddalen tirmi-nsen i lfayda n unegmu n usafar-a n tazart. Deg ttiɛadat i iɛeddan, aṭas n yimdanen i irezzun ɣer tfaska-a, akken ad d-awin ama d tamussni ama d asekfel n wayen ur ssinen ara. 

 I usmekti, tettuneḥsab temnaḍt n At Mɛuc d tamnaḍt ideg tuget lɣella n tazart deg yakk tamurt n Lezzayer. Tettwaxdam lɣella-a akken iwata sɣur imezdaɣ-is seg wid iḍefren lḥirfa-a, armi taggara-a llan wid yesseftin tadrimt, gan tikebbunay timecṭaḥ, maca ssarmen amer tɛawen-iten Tenmehla d Teɣlift n tfellaḥt akken ad sseftin ugar di ccɣel-a, acku d asafar yesɛan azal, i d-yettuɣalen s waṭas n lfayda ama i umdan, ama i tmurt s umata.

  Kh. A. 

  
 Ur telli Ṛṛum, d tiɣremt yellan am tiyiḍ. D tiɣremt tanaṣlit i yeǧǧan lǧeṛṛa deg umezruy n talsa d yigiman n yisebtaren i yettwuran s uṛeɣ d yimeṭṭawen.

 Dayen i isehlen maḍi ad tɛeccqeḍ deg-s ɣas d tikkelt tamezwarut deg-i ara tesserseḍ iḍaṛṛen-ik deg-s : d aḥulfu ur tessineḍ yakan ara ak-izedɣen, ladɣa ma d tirza-inek tamezwarut ɣer-s. Ṛṛum d tamaneɣt i icebbḥen nezzeh ɣas akken tikebbaniyin ɛerḍen-t ad as-sekksent kra di thuski-ines s udellel di yal tiɣmert n yifuras-sent, i wakken ad senzent i yimerrayen, i d-irezzun d igiman yal aseggas, ɣer tmurt n Ṭṭelyan . Akken yella d anzi , ‘’Iberdan akk, ttawin ɣer Ṛṛum’’, d tidet mi ara tawḍeḍ ɣer « Forum » arumani, tugna tamezwarut ara d-yerzun ɣer-k, d akken tiɣremt-agi, tella deg yizri, tuɣ adeg ameqqran deg umaḍal, ama d taskekt neɣ tasedga i d-yeqqimen deg wayen i d-yeggran deg yiɣerban i mazal bedden ur ɣlin ara. U yal adɣeɣ yettbeggin-d d akken taɣerma tarumanit, teǧehden akken ǧehden iɣallen d wallaɣen n win i tt-yebnan. Mi ara yaweḍ umerray ɣer Ṛṛum, amḍiq amezwaru i ɣef ara inadi d Tala n « Trevi », d yiwet n tala i yezgan teččuṛ d imerrayen n yal tamurt di ddunit. I wakken ad d-txedmeḍ tawlaft, ilaq-as ṣṣbeṛ n sidna Yub, imi yal yiwen send ad yexdem tawlaft, ilaq ad ideggeṛ yiwent n tferdist n yidrimen ɣer Tala n Trevi. D ansay neɣ d lfal i wakken ad ad-tuɣaleḍ tikkelt-nniḍen ɣur-s. Gar wid nesteqsa dinna nnan-d d akken ‘’yal ass, taɣiwant n Ṛṛum, tleqeḍ-d alamma 2000 euros i yettuɣalen ɣer yiwet n tdukkla yettεawanen imeɣban. Adeg-nniḍen anda ur tezmireḍ ara ad terzuḍ ɣer Ṛṛum war ma terziḍ ɣur-s, wagi Colesseo (colisée) d azamul n Ṛṛum i yebna ugellid Vespasien deg useggas 70 send talalit n Ɛisa. Ifuk lebni-ines deg useggas n 80 sɣur agellid Titus. Colesseo, d taqacuct anda tewweḍ tasedga n tɣerma tarumanit, d asayas i yezmer ad yawi alamma d 75 000 n yimdanen anda ttwalin ihanayen n yimenaɣen (les gladiateurs).

  Asekraf n Tullianum   neɣ anza n Yugurten 

 Tamawt-nniḍen, d akken Ṛṛum, d tiɣremt yeččuren d tiliwa di yal adeg. Tella yiwet, tin i yiwwin allen-iw, d tiliwa d Navona. Tasreɣta-ines, tecbeḥ nezzeh. Tebḍa ɣef kraḍ n yiḥricen u yal tala s thuski-s. Yal amerray d acu i t-yewwin ɣer Ṛṛum : wa d tahuski wayeḍ d asgunfu. Maca, ma telliḍ d amaziɣ, ad twaliḍ Ṛṛum s tmuɣli-nniḍen, ladɣa tradat yellan gar yigelliden-nneɣ am Yugurten d Masensen d yigelliden irumaniyen . Nekk, rseɣ deg unafag n Ṛṛum ɣef 11 n yiḍ, maca ufiɣ-tt tzehher , llan yiṭruliyen, ldin yisečča. Leḥḥun medden deg yiberdan ɣas akken semmeḍ lḥal. Anect-agi, ibegen-d d akken tamurt-nneɣ, mazal abrid ɣezzif i wakken ad tizmir i tmerrit akken iwata . Azekka-nni akken yuli wass, ṭṭfeɣ abrid ɣer « Forum » arumani i d-yezgan deg umḍiq n « Piazza Venezia », di tmaneɣt n Ṛṛum. Yewɛer, ad ak-yeɛreq ubrid imi kullec yesuddes : yal aɣlad s yisem-is, Imi wwdeɣ ɣer umḍiq, ufiɣ-d iman-iw sdat n Usekraf n Tullianum, maca deg tilawt, Asekraf n Tullianum yella s ddaw n teglizt (église) San Giuseppe dei Falegnami. Deg usnubeg, tin yellan din, tenna-d : ‘’Ma yella tebɣiḍ ad tkecmeḍ ɣer Usekraf akked Forum arumani neɣ… Mazal ur d-tfuk ara awal, nniɣ-as : ‘’Bɣiɣ ad kecmeɣ ɣer Usekraf n Tullianum seld ad waliɣ ayen-nniḍen. Xelseɣ 10 euros. Tekcem yid-neɣ temnirt-nni (la guide) ɣer Usekraf. Tebda tettmeslay-d ɣef umezruy n Usekraf s teglizit d yismawen yettwassnen i yettwaḥebsen deg-s, maca akken sliɣ i yisem n Numidya, neggzeɣ-d, nniɣ-as: ‘’D anect-agi i ttnadiɣ. « The kig of Numidia Jugurtha  » Tezmumeg-d temnirt-nni, ahat mačči d amaziɣ amezwaru ara ixedmen am nekk, twehha-d ɣer uɣṛab i d aɣ-id-iqublen, tenna-d : ‘’Wali deg umuɣ-inna yettwaɛelqen ad tafeḍ isem d useggas deg-i yettwanɣa ugellid Yugurten’’. Imi qerbeɣ, ufiɣ yura-d: GIVGVRTA RE DI NVMIDIA MORTO PER FAME AN 104 A.C.  » Yugurten agellid n Numidya, yemmut s laẓ deg useggas 104 send talilit n Ɛisa’’. Deg umuɣ-nni, twanɣan akk yimeḥbas s tmezliwt neɣ s txennaqt, ala Yugurten i yemmuten s laẓ. Imi lliɣ xdmeɣ-d tiwlafin i yisem ugellid Yugurten, mektaɣ-d Lwennas Maεtub ula netta yerza-d ɣer usekraf n Tullianum akken i d-ttbegginent tewlafin yellan deg uxxam-is deg Tewrirt n Musa. Ahat ula d netta yugem-d ciṭ n yiman n uzbu n ugellid-nneɣ deg usalay-agi. Seld, nerna nsub ɣer uswir yellan ddaw-nneɣ anda yella lḥebs, yettweɣleq si yal tama, yedyeq ayen din. Asteqsi amezwaru. Amek adeg am wagi, ad yawi tafekka n Yugurten ? Mebla ccek isɛedda Yugurten ussan qessiḥen uqbel ad yessufeɣ taneffut (rruḥ) : laẓ, ṭlam d leɛtab. Maca ayen yugaren aya, d lexdeɛ n wid yellan yid-s, Buxus i t-yesenzen seld imi isuɣes taflest d akken Ṛṛum tettnadi talwit seld 7 yiseggasen n tṛad. Ur yexsir ara ṭrad Yugurten, ur yessris ara amrig, maca yettwawet s deffir sɣur wid yenwa d atmaten-is. Mmektaɣ-d d netta i d aɣ-d-yeǧǧan ‘’ad nerrez wala ad neknu « . Din i gziɣ d akken ur yelli ara d awal kan imi walaɣ-t d tigawt. Ur t-teǧǧi ara Ṛṛum i laẓ, armi teẓra d tidet d win ur nettnuzu ur nkennu . Sḍis n wussan deg Ṛṛum, aṭas n yimeḍqan i d-walaɣ, maca , tugna n Yugurten, tugi ad teffeɣ aqerruy-iw. Dɣa nniɣ-as :’’ Ad aruɣ ayen walaɣ, ahat ad yennefsusi ciṭuḥ lxaṭer-iw.

  Dahmani Bilal 

  
 Akken qqaren, ‘’ddunit akka i tebna ɣef yiɣeblan akked ccḥani’’. Amdan di tudert-is n yal ass, yettmagar-d aṭas n yiεewwiqen seg ur yeslik yiwen, imi d wagi i d aṣaduf n tudert. Meεna deg umager n yiɣeblan-a d uḥuffu ɣef tifrat, mgaradent tmuɣliwin seg yiwen ɣer wayed, εlaḥsab n uswir n uxemmem n umdan. Di temnaḍt n At Smaεel, tennulfa-d yiwet n ṣṣifa, iseggasen-a iεeddan, imi uɣalen igezzanen sεan azal meqqren deg tmetti, armi nezmer ad d-nini ṭṭfen amḍiq ireṣṣan nezzeh, imi azal-nsen tura, yugar ɣer waṭas, win n yimsujjiyen. Nesteqsa aṭas n medden ɣef usentel-a, nufa ɣur-sen timuɣliwin mxalafen, am temɣarin i yettwalin tagezzant d tin i iqerben nezzeh ar win i aɣ-d-ixelqen, acku teẓra s temsal i yeḍran d tid ara ad d-yeḍrun sya ɣer sdat, mebla ma tessen neɣ tesεa isallen ɣef umdan. Ma d tilemẓiyin, ttwalint tigezzanin-a, am umssujji n tnefsit, acku ttbinent-asent-d d tiḥeddadin n wawal. Meḥsub s wawal neɣ sin ad ssifsusent ɣef wul-nsent yeččuren. Amedya, d tiḥdayin ur nezwiǧ, yerna ɣas ad tafeḍ teɣra tesεa aswir, meεna deg temsal am tigi, tesεa taflest deg tgezzanin-a. Am wakken, daɣen, i nemmeslay d wid yellan mgal-nsent, imi ttwalin-tent d aṭṭan n tmeṭṭi, ttsummunt deg yidrimen n medden, yerna ttarrant aswir n umdan ɣer deffir, ttaǧǧant-t yesruḥu taflest-is deg win i t-id-ixelqen. Ma yella d axeṣṣar ageεmir d tid yettdemmiren ɣer wayen n dir. Imi s tmuɣli-nsen, tifrat n yiɣeblan ur telli deg waya, meεna deg tebɣest d tmadit n umdan.

  K. K. 

  
 Ass-nni n lexmis 21 deg waggur n duǧamber 2017, i d yeffeɣ ɣer tezrigin Massinissa album aneggaru n ucennay d umedyaz ameqqran Taleb Tahar, s yisem ‘’Tuqqna tuffra’’, d tajmilt Kheloui Lounès. Llant 9 n tezlatin, i icebḥen, ama si tama n lmusiga, ama seg tama n yimeslayen anda i yecna ɣef waṭas n yisental s yizwilen-a: Agellid, Jeddi, jida, Aṭṭan, Qqim kan qqim, Dduḥ-iw gar sin leqrun, Amehraz, Lefhama, Ameksa, amendil. Dɣa tasebḥit n wass-nni n lexmis yezrin, deg tzeqqa n temsikniyin n Uxxam n yidles Mulud Mɛemmri n Tizi Uzzu, yella-d usenzi s ubuddu n tesfift-agi, am wakken daɣen i d-yella usarag n tɣamsa sɣur ufennan-agi Taleb Tahar, Nabila Goumiziane s yisem-is d tanemhalt n yidles n Tizi Uzzu akked Ouardia n rradyu tis snat. Syin akkin d askasi sɣur wid i t-iḥemmlen i wazal n 45 n ddqayeq. Am wakken daɣen i d-tella temsikent n yimagraden n tɣamsa ɣef tudert d yimuhal akked tugniwin n unaẓur-agi ameqqran yessulin aswir n tezlit taqbaylit. Ma ɣef 14h00 n tmeddit d asawen, tella-d tmeɣra n ccna sɣur-s, ideg i d-yecna ddeqs n tezlatin-is, gar teqdimin akked tejdidin n tesfift-agi. Am wakken daɣen i d-ccnan kra n yicennayen kra n tezlatin-is. Aṭas n yicennayen i yellan deg tmeɣra-agi, gar-asen: Rabeh Ouferhat, Ahcene Nait Zaim, Djamy Kerdja…atg. Ha-t-an wayen i d-yenna i Uɣmis n yimaziɣen: “Ferḥeɣ aṭas, imi tamezwarut ssawḍeɣ ad d-ssufɣeɣ tasfift-agi, ferḥeɣ daɣen imi i tt-id-qublen medden s lferḥ d tebɣest, aṭas i d-yerzan ass-a s Axxam n yidles uɣen-tt. Yinnekmal lferḥ-iw imi walaɣ tazeqqa tameqqrant n Uxxam n yidles teččur armi d ulamek. Ad snimreɣ aṭas imẓawanen ilmeẓyen imi d nutni i d itran n ccna azekk. Tanemmirt, diɣ, i wid akk i d-yefkan afud deg leqdic-agi’’

  Ghani Amazigh 

  
 Tameddit n wass-nni n lǧemɛa iɛeddan, 2 ɣuct 2019, temlal tasa d way turew deg uɣerbaz amenzu n taddart n Lemṣella, di tɣiwant n Yilula Umalu. 

 D tagnit ideg mlalen akk yinelmaden ɣer tama n yiselmaden-nsen ɣer tama diɣ n yimawlan-nsen. Ala acmumeḥ d lferḥ i d-yettbanen ɣef wudmawen, ma d ilsawen ur cuḥḥen ara i uqessar d usmekti n wayen sɛeddan akk yinelmaden yeɣran deg uɣerbaz-agi. Tebda tfugla-agi i d-yettwasuddsen i lmend n yinelmaden n taddart-a, i d-yufraren deg yikayaden-agi unṣiben (Aswir wis 5, BEM akked BAC). Mbeɛd awal n tazwara, n uselway n tddukkla tadelsant Tiɣilt, i d-iheggan leqdic-agi. Yesseḥres deg umeslay-is ɣef wazal n usebɣes n yinelmaden-agi d usirem n umecwar aɣezzfan di leqraya-nsen. 

 Ttwaferqen warrazen d yigerdasen n usebɣes ɣef merra yinelmaden n taddart-agi i d-yufraren s yigemmaḍ yelhan deg tlata ikayaden unṣiben i useggas-agi aɣurbiz 2018/2019. Fkan azal n 12 n warrazen, 7 seg-sen i yinelmaden i d-yewwin akayad n uswir wis 5, 3 n warrazen-nniḍen i yinelmaden i d-yewwin akayad n BEM ɣer tama sin n warrazen i yettunefken i wid i d-irebḥen akayad n BAC. 

 Am wakken diɣ i d-llan kra n leqdicat idelsanen-nniḍen ɣer tama n ufraq n warrazen-agi. Ad d-nesmekti kan belli d taddart n Lemṣella i d-yettheggin yal aseggas tameɣra n tbexsisin, maca tezgel tazrigt n yilindi, tili ara d-yilin d tis 12. Ma d tazrigt tis 13, ad tili aseggas-a ussan n 29 d 30 ɣuct 2019. 
  Adaoun Ghani  

  
 Tamɣart n tɣiwant n Ayt Smaɛel, 65 n yikilumitren ɣer unẓul-asamar n Bgayet, d Nna Ḥedda n Ayt Uggaɛrab n Ayt Ɛmer d Ḥmed s yisem-is aqbayli, neɣ Ɛerfi s yisem-is amiran n tedbelt. Deg yixef-is tura akka tasut (lqern) d 11 n yiseggasen, imi tlul ass n 9 furar 1907, deg tallit-nni ideg tamhersa tafransist tḥuza aṭas n yiḥricen d taɣulin deg tudert n yimesdurar. Mi nerza ɣur-s, nemmeslay yid-s, ugar n terẓen n leɛqel-is i mazal deg umḍiq-is, ɣas iɛedda zzman, tban-d Nna Ḥedda tessen amek ara tessefti awal, neɣ amek ara tqesser s ucmummeḥ mi ara as-yehwu. S ccfawa-nni i tekseb, tessawaḍ, tettuɣal i yizri yeggugen akken ad aɣ-d-tmel kra seg umezruy n Ayt Smaɛel abeɛda, d tudert tamzikt i tuɣ ttidiren. Ula mi d-yettwawi wawal ɣef tallit tamirant, tatrara d kra n leɛwayed i d-ikecmen, tesḥassef ayendin Nna Ḥedda. Awal sin ad d-tini: « Nekni zik mačči akka », nettat tettḥerrik ifassen-is akkin akka. Tban-aɣ-d daɣen, tugad ula ɣef tsuta i d-iteddun, amek ara tili, ara tidir. Ula d ccfawat n tallit n tegrawla, mazal resxent deg uqerruy-is imi, akken yebɣu yili, yewɛer lbaṭṭel i tatut. Ɣas ma tura teǧǧa-tt tezmert n yiḍarren d yiɣallen, isul tesɛa Nna Ḥedda kra n tezmert deg wallaɣ-is ɣas teḥḍer i waṭas n tsutwin, ɣas buhan i iɛeddan fell-as. Nessaram-as dɣa ad tdum, ad teɣzif tudert-is i wid akk i tt-iḥemmlen.

  M. K. 

  
 Ilul Besεud MuḥendAεrab ass n 24 deg duǧember deg Yiwaḍiyen di Tizi uzzu. Yella d aselmad deg Tgemmunt Leǧdidn uqbel ad yekcem s Akabar n uɣref azzayri PPA, syin ɣer FLN d ALN. Yettuceggeε ɣer Merruk ad yawi leslaḥ deg yiwet n teɣdelt maca yettwaṭṭef, u yettwaḥbes, maca yuɣal-d ɣer tmurt-is mi tewwi Lezzayer timmunent-is deg useggas 1962 Ameɣnas-a, urǧin yeqbel lεeskar n tlisa d tsertit-nsen. 

 Yessuffeɣ-d adlis-is «Heureux les martyrs qui n’ont rien vu» deg 1963 anda i d-yemmeslay yef tmenɣiwt n Ɛebban Remdan, lmut n Ɛmiruc Ayt Ḥemmuda d si Lḥewwas. Am wakken i d-yehder diɣ ɣef ddel yedder deg yiwet n tuɣdaḍt (la mission) ayen yeǧǧan imsulta ad nadin fell-as. Deg taddart-is ara yeddari armi d tanekra n yiɣallen inemlayen FFS deg useggas n 1963. Maca s umsedfar n yineḍruyen d imḍebbren n tnekra ukud ur yemsefham ara, ad yaf d-iman-is deg Merruk, syin ɣer Fṛansa anda yedda deg lbabur daxel n texzant. Aseggas kan umbaεed, ad yessufeɣ adlis-nniden «FFS, espoir et trahison». Seg yimir-n i tebda tegnit n leḥris ɣef Bessεud Muḥend Aɛrab armi yewweḍ ɣer Legliz, dinna ara yezweǧ d Dorothy Bannon, yessen deg Fṛansa. 

 Ad sεun aqcic, isem-is Yuba. S ufus n tallelt i dfkan yineɣmassen izzayriyen isdwaniyen d yimeɣnasen-nniḍen, ad yuyal umaziɣ ɣer tmurt-is deg useggas n 1997. Yelal-d umeɣnas n tmagit d yidles amaziɣ ɣer tama n yimddukkal-nniden, am Tawes Ɛemruc Agraw Amaziy i unadi d tezrewt idelsanen i yefkan afud i yimeynasen yeqqimen deg tmurt. Gan ussan n ddurt s tmaziɣt, imḍanen, tasawast d wannay amaziɣ d ugemmay n tfinaɣ deffir-ayagi, yekker leḥris ɣef tmaziɣt sɣur wid yettawin ɣer lḥebs arrac yuran isekkilen n tfinaɣ ɣef iselsa-nsen armi d Tafsut n 1980. Yemmut deg umenzu n yennayer 2002, deg sbiter n tmurt n Legliz. 

  Nisma Tigrine  

  
 Yubasin, neɣ Ɛisat Milud, lasel-is n Yiɣil Ɛli, maca ilul di Wehran ass n 13 unbir 1967, acku tawacult-is tettruḥu ɣer Wehran, tettuɣal-d ɣer Tmurt. Isem i as-tefka twacult-is, yeddem-it ɣef jeddi-s i yemmuten d amjahed. Yeɣra u yesɛedda Yubasin temẓi-s di taddart n Tqurabt akked kra n yimeddukkal, gar-asen Ḥmed Leḥlu, Uleḥlu Buxalfa d wiyaḍ. Segmi yella d amecṭuḥ, iɛerreḍ ad yecnu, weḥd-s neɣ akked yimiddiyen di lexla, ad yessefru, ad yurar ssnitra, ad d-yeg aẓawan. 

 Deg 1985, yuɣal ɣer temdint n Wehran, anda i d-yemlal aṭas n yinaẓuren d yimeɣnasen, am yimedyazen Ɛebdella Munnah d Ǧerraḥ Uremḍan, ameɣnas Ɛebdella Ḥaman, amaru Ǧamal Benɛuf d ucennay Racid Lɛubi. Deg useggas n 1986, yebda ixeddem timeɣriwin di tesdawit n Wehran, syin yekcem ɣer terbaɛt iwumi qqaren « Aɣerrabu n tmedyazt isefra ». Mi d-teffeɣ s annar tddukkla Numidya n Wehran, yettekkay seg tikkelt ɣer tayeḍ deg wahil-is, mi ara as-d-ssiwlen. Armi d 1989, yessekles tasfift-is tamenzut s uzwel n « Imeṭṭi n ugujil ». Imir-nni, iɛedda-d i tikkelt tamenzut di tiliẓri n Tmurt n Lezzayer. Deg 1991, yella seg wid i d-yesbedden tiddukkla Asirem n Wehran, akked Kamal Nayt Zerrad, Ɛebdella Ḥaman d wiyaḍ. 

 Seld tisullya-s di Tmurt, yexdem aẓeṭṭa n tqecwula (vannerie), imi d anaẓur i iḥemmlen mliḥ allalen-nni n zik. Syin, deg 1999, yessekles tasfift-is tis snat, am wakken yella d imesbeddi n tddukkla « Tala n tmaziɣt ». Mi d-teḍra Tefsut Taberkant n 2001, yerna-d tasfift-nniḍen iwumi isemma « Tilelli », ideg yerra tajmilt i yimeɣrasen iqbayliyen. Seg 2006, iqeɛɛed iman-is akked twacult-is di Tmurt. Seg tikkin deg tfaskiwin n tmedyazt d tfuggliwin n yimulliyen imaziɣen, yuɣal-d deg 2011, s uḍebsi wayeḍ, izewwel-it « Timanit ». Tura akka, a-t-an la yettheggi album amaynut, ara d-yeffɣen imalasen i d-iteddun. Yubasin d win iḥemmlen taẓuri, i yebnan amennuɣ-is ɣef teqbaylit d tmaziɣt, d useḥbiber ɣef yidles-is. 

  M. K. 

  
 Ass-nni n ssebt, 24 deg furar 2018, ɣef 15h00 n tmeddit i tebda s wudem unṣib tezrigt tis 16 n tfaska tadelsant taɣelnawt n usaru amaziɣ deg uxxam n umezgun amniḍan Kateb Yacine n temdint n Tizi Uzzu.

 Ulamma nuɣen tanummi yimsuddsen n tfaska-a, theggin-tt-id yal taggara n waggur n duǧember n yal aseggas, maca aseggas-agi, ǧǧan-tt alammi d taggara n waggur-agi n furar ideg nella, s wakka nezmer ad-nini belli zeglen yiwen n useggas. Acu kan, mačči d lebɣi-nsen imi walan drus maḍi i isersen zzmam n uttekki deg waggur n tuber, dɣa sɣezfen-asen ttiɛad alammi d 31 deg waggur n duǧember 2017.

  17 n yisura i yellan   deg tfaska 

 Deg tazwara, ṭṭfen-d yimsuddsen n tfaska-agi 43 n yisura s leṣnaf yemxalafen, mebeɛd tefren-d tesqamut n uktazal 17 n yisura kan ara yemḥezwaren ɣef tzemmurt n wureɣ i useggas n 2018. Tella-d tulya tunṣibt n tfaska-agi deg Uxxam n umezgun amniḍan, sɣur uneɣlaf n yidles Mass Azeddine Mihoubi, lwali n Tizi Uzzu Mass Mohamed Bouderbali akked tnemhalt n yidles Massa Goumeziane Nabila d waṭas n yinaẓuren-nniḍen. Yella-d wawal s telqey sɣur imsuddes n tfaska-agi, yecban Mass Mahiout akked tnemhalt n yidles n Tizi Uzzu ɣef tezrigt n useggas-agi i d as-yuɣalen d tajmilt i Mulud Mɛemmri. Syin akin, yella-d usenɛet n usaru-nni “Ɛuhdeɣ-kem” yewwin tazemmurt n wureɣ n tezrigt iɛeddan. Tafaska-agi, d leqdic-agi adelsan, ad yeddu ɣef teɣzi n 5 n wussan, imi yebda s wudem unsib ass n sed iεeddan 24 deg waggur n furar 2018, ad yekfu ass n 28 deg waggur-a ideg nella. Ad ilint deg-s ddeqs n temsikniyin, ama ɣef tudert d yimuhal n umaru Mulud Mɛemmeri ama ɣef usaru d ssinima tamaziɣt s umata. Am wakken daɣen ara d-ilin tlata n yisikwan-agi (ateliers) ɣef teɣzi n ddurt, amezwaru d “Master Class” iɣef ara yili ɣef lendad-is Mass Chérif Aggoune, ma d wis sin d “asikew n tsegbart” iɣef ara yili Mass Aziz Boukrouni ɣef lmendad-is, ma d aneggaru d “asikew n useḥfeḍ n ssinima i yilmeẓyen” ad d-yili s lmendad n Mass Hakim Abdelfattah.Tazrigt-agi tis 16 n useggas-agi, gan-tt d tajmilt i unaẓur ameqqran d umussnaw n tmaziɣt Mulud Mɛemmri, i yettuneḥsaben d azamul n tmussni d yidles amaziɣ s umata. Annect-agi, ad ikemmel deg wahil n tesmiḍent-is, i yebdan deg useggas iɛeddan. Ma ɣef yiswiyen n tezrigt-agi tis 16, yenna-d Mass Mahiout Farid imsuddes n tfaska-a akked Massa Goumeziane Nabila d tanemhalt n yidles, deg usarag i d-fkan ass-nni letnayen 19 furar 2018 deg uxxam n yidles, d asali n uswir n ssinima tamaziɣt akked usebɣes n yilmeẓyen i iqedcen deg unnar-agi. Deg tezrigt n useggas-agi, ad tili temsizzelt gar 17 n yisura n tmaziɣt, gar-asen sebɛa-agi n yisura wezzilen: Lunǧa, Tayri deffir lḥif, Tazeǧǧigt n leḥlal, Tagzemt tamenzut, Lexṣas, Taɛekkumt n tudert. Llan daɣen tlata-a n yisura ɣezzifen: Anekkar n lxir, Amendil, Tudert. Am wakken daɣen i llan sebɛa-nniḍen s tewsit n ufetray (documentaire).

  Ad ilin yisura n umsizwer deg Uxxam n yidles 

 Timsizwert n yisura aseggas-agi, yettili-d kan deg Uxxam n yidles Mulud Mɛemmri. Ma d asenɛet n yisura yettekkin deg-s, yettili-d akka : iḍelli n lḥed 25 furar 2018, i d-yellan d ass amezwaru n temsiszwert, mḥezwaren 5 n yisura-agi yemxalafen. Ɣef 10h00 n ssbeḥ, sneɛten-d sin-agi n yisura n tumliwin : « Taqbaylit ; amezruy d tmiṭulujit tamaziɣt » n umsuffeɣ Ali Hadjaz, wis sin d « Iẓuran n yizelwan (amezruy n tezlatin timẓabiyin) » n umsuffeɣ Hammu Oudjana. Ma deg tmeddit n wass, seknen-d tlata-nniḍen. Ɣef 14h00 n tmeddit d sin-agi n yisura wezzilen : amezwaru d « Lunǧa » n umsuffeɣ Omar Belkacemi, ma d wis sin d « Tayri deffir lḥif » n umsuffeɣ Tilelli Salhi. Aneggaru, yella-d asaru meqqren, iɛedda-d ɣef 15h30 n tmeddit s uzwel-a « Anekkar n lxir » n umsuffeɣ Achour Amazith. Ma d ass-agi n letnayen, 26 furar 2018, ara yillin d ass wiss sin n temsiszwert, ideg ara mḥezwaren 6 n yisura-agi yemxalafen. Ɣef 10h00 n ssbeḥ, sneɛten-d tlata-agi n yisura n tumliwin : « Iẓuran n yigraren » n umsuffeɣ Oussama Rai, wis sin d « Tamnaḍt n Leqbayel ; «(Asikel deg ugama) » n umsuffeɣ Mohamed Fali, ma d wis kraḍ d asaru-a « Tigerman n Lewras » n temsuffeɣt Hida Cheurfi. Ma deg tmeddit n wass, seknen-d tlata-nniḍen. Dɣa ɣef 14h00 n tmeddit d sin-agi n yisura wezzilen : amezwaru d « Tazeǧǧigt n leḥlal » n umsuffeɣ Ali Reggan, ma d wis sin d « Tagzemt tamenzut » n umsuffeɣ Roreddine Kebaili. Aneggaru, d asaru meqqren, ad d-iɛeddi ɣef 15h30 n tmeddit s uzwel-a « Amendil » n umsuffeɣ Hakim Rahim. Ma d azekka n ttlata, 27 deg furar, d ass aneggaru n temḥezwert-agi n yisura, ad d-yili deg-s usenεet n setta-agi n yisura ineggura. Dɣa ɣef 10h00, ad d-seknen sin-a n yisura n ufetray: « Asalay » n umsuffeɣ Djamel Bacha akked « Imeksawen igenni » n umsuffeɣ Abdenour Laceb. Am wakken diɣen ara d-seknen tlata-nniḍen n yisura wezzilen ɣef 14h00 d tasawent, amezwaru d « Lexṣas » n umsuffeɣ Si Smail Arab, wis sin d « Taɛekkumt n tudert» n umsuffeɣ Omar Amroun, ma d wis tlata d asaru-agi « Human» n umsuffeɣ Issam Taachit. Ma d asaru aneggaru, ad yili ɣef 15h30 s uzwel-agi « Tudert» n umsuffeɣ Rabah Dichou. Ihi d isura-agi akk ara tektazel tesqamut n ufran, iɣef yella Mass Tahar Boukfla d aselway n tesqamut ɣer tama n 6 n yiɛeggalen. Yetturaǧu ad fken aṭas n warrazen i wid ara d-yufraren, gar warrazen-agi ad nebder : Arraz n tzemmurt n uwreɣ, arraz n lsinaryu iffazen, arraz n usegbar (acteur) ara d-yufraren deg temsizzel-agi…atg. Am wakken i d-tettili tzeqqa tameẓyant n Uxxam n yidles deg ttiɛad s tlata n yisaragen, yal ass ɣef 10h00 n ssbeḥ. Asarag amezwaru, yella-d iḍelli n lḥed, 25 furar 2018, ɣef usentel-agi “Tawrirt n tatut, seg wungal ɣer usaru”, sɣur Mass Said Chemakh ( aselmad-amnadi deg tesnilest tamaziɣt) akked Massa Latifa Lafer (d tuzzigt deg ssinima tamaziɣt). Ma d wis sin, ad yili ass-agi n letnayen, 26 furar 2018, ɣef usentel-agi: “Mohamed Iguerbouchène; amsuddes azzayri n lmusiga n yisura, yettwassnen deg umaḍal”, sɣur Mass Ounoughene Mouloud. Ma d asarag aneggaru, ad yili azekka n ttlata, 27 furar 2018, ad d-yawi deg-s awal Mass Salim Aggar ( d imsuffeɣ, d aneɣmas) ɣef usentel-a: “Mi ara yesnerni usaru azal n yidles amaziɣ”. Ma d ahil n tuqribin (proximité), yettili-d yal ass ɣef 14h00 n tmeddit, dɣa iḍelli n lḥed, sneɛten-d asaru-agi “Lalla Faḍma n Sumer” n umsuffeɣ Belkacem Hadjadj, deg tzeqqa n ssinima n Draa Ben Khedda. Ma d ass-a n letnayen, ad yili usenɛet n usaru-agi n “Tewrirt yettwattun” n umsuffeɣ Abderahmane Bouguermouh, deg tzeqqa n ssinima n Tigzirt. Ma d azekka n letnayen, yetturaǧu ad yili uskan n usaru-agi “Lehyuf d uɛekkaz” n umssuffeɣ Ahmed Rachdi, ara d-yilin deg tzeqqa n ssinima n Larbaa Nath Irathen. Am wakken daɣen i yettili wulmis adelsan Matoub Lounes n Ain El Hammam, deg ttiɛad s tlata-agi n yisura : “Tawrirt yettwattun”, “Lehyuf d uɛekkaz” akked “L’Héroïne”, ara d-yilin mestebaɛen deg wussan-a, iḍelli n lḥed, ass-a n letnayen akked uzekka n ttlata. Ula d Taneḍfart n uxxam n yidles yellan deg Azazaga, tettili-d deg ttiɛad s tlata-agi n yisura : “Lehyuf d uɛekkaz”, “L’Héroïne” akked “Zeus”, ara d-yilin mestebaɛen deg wussan-a, iḍelli n lḥed, ass-a n letnayen akked uzekka n ttlata. Ma d tukci n warrazen I xid I d-yufraren, ad tili ass n 28/02/2018, ɣef 15h00 n tmeddit, deg Uxxam n yidles Mulud At Mεemmer.

   

  Adaoun Abdelghani 

  
 Deg wulɣu n tɣamsa n Tddukla Tamatut n Yimɛelmen Izzayriyen ( AGEA), tger-d tiɣri, deg ddurt iɛeddan, seg tamanaɣt n Lezzayer, ɣef udiwenni aɣelnaw i icudden ɣer tuttriwin yeɛnan iḥricen n tsertit d tdamsa, ladɣa deg uḥric n lebni, anda i d-yella uneḥbus n wazal n 3 650 n tkebbaniyin n lebni seg waggur n yennayer 2018. Aya yeglan s ustixer n 275 000 n yixeddamen seg useggas n 2017 ɣer wass-a. Ad naf, diɣ, ugar n 360 000 n tkebbaniyin i iqeddcen deg yir addad. 

 Deg unejmuɛ amatu amagnu, ssawlen-d yiɛeggalen n tddukkla (AGEA) i udiwenni aɣelnaw i usqerdec n tuttriwin i icudden ɣer tsertit d tdamsa, imi addad n luluf n tkebbaniyin timeqqranin n lebni, ixeddimen n baylek d tkebbaniyin n tsafut (BTPH) zemren seg wakud ɣer wayeḍ ad d-ttuḥebsen seg uxeddim. Wekkden-d yiɛeggalen iḥeḍren anejmuɛ n tddukkla d akken s kra n lḥir i d-yellan, ur yessaweḍ ara ad d-yeǧǧ tikebbaniyin ad xeddment akken iwata, s ssebba n waddad n tsertit d tdamsa i la tettidir tmurt. 

  Tger-d tddukkla-agi tiɣri i udiwenni aɣelnaw d imḍebbren n Uwanek, i tifin n tifrat s lemɣawla i temsal icudden ɣer yiɣeblan ttidirent tkebbaniyin tizzayriyin, ama d tidak n baylek , neɣ tusligin. Dayen ara d-yawin lfayda i tmurt d tdamsa taɣelnawt, ɣef leḥsab-nsen. Gar yisumar n tifrat n yiɣeblan n tkebbaniyin n lebni i d-tefka tddukkla AGEA, ad naf, deg tazwara, aneḥbus n lejrida n tkebbaniyin yesɛan amḍiq n tewwtin n yisenfaren imeqqṛanen, tuksa n lḥers d tiwsi ɣef tkebbaniyin n lebni, aɛiwed n tmuɣli deg yilugen n uselḥu n lecɣal n tkebbaniyin, tukci n ufus n tallelt d wafud i usmal n tnezduɣin. Daɣen tukci n tuɣdaḍin n ungim (conception) d uḍfar i tnariyin n tezrawin tizzayriyin d tlallit n temḍiqt n leqdicat i icudden kan ɣer uḥric n lebni. Tmenna tddukkla n AGEA talallit n yiwen n usanay aɣelnaw, ara d-yelhin s tallelt n tkebbaniyin timectaḥ d tlemmasin (PME) d tkebbaniyin timectaḥ d tlemmasin n temguri (PMI). 

  Ali Zalouk 

  
 Ass n larebɛa yezrin, aselway n tigduda, Abdelaziz Bouteflika yessemlal-d ineɣlafen i merra deg uxxam n tselwayt i wakken ad tt-yegzem deg rray deg kra n temsal yerzan tadrimt d tmaziɣt. tamezwarut, aselway n tegduda, yebɣa ad isers ɣef lsas iseḥḥan tamsalt n tedrimt anda ara yili yiwen n wassaɣ iǧehden gar useqqamu n yiɣlifen d win n uɣerfan aɣelnaw. Ma d tamsalt n tmaziɣt, iwulem ad d-nini belli iɣilifen d yimecriwen ttwakksen imi Bouteflika, igzem-itt deg rray i uɛiwed n usaḍuf n 1963 i d-ibeggnen lejrida n leɛyudat. Dɣa dagi i d-yella umwata ɣef uɛiwed n tmuɣli n lejrida-a anda ara yettureṣṣi yennayer gar leɛyudat tiɣelnawin. D rray ara yerren tilisa i leckuk izedɣen imdanen imi, iwulem daɣ ad t-id-nesmekti, deg waggur n yennayer yezrin, mi akken i yuɣal umenzu n yennayer d tameɣra i yizzayriyen merra, yuzzel wawal d akken imi d-yusa kan d ass n lǧemɛa i d-yella waya. Ahat, s ubeddel n lejrida-a, ad kfun yir imeslayen, d lawan ad nqabel aya s lferḥ. Tis snat, d tamsalt n tkadimit i d-yuɣalen deg useqqamu-a n yineɣlafen, anda aselway n tigduda yessuter d akken ad d-yili uheyyi s lɛejlan n usaḍuf ara yesseddun taseqqamut-a. Wigi, mebla ccekk, d igumma i d-yesseɣres ugdud s umata, d yimeɣnasen beddemma ur neɣfil ɣef lasel d tjaddit. D lawan i wakken ad yettwakkes zzerb i tmaziɣt yettezzin kan gar warraw-is, nnig n lkanun. Asaḍuf-a, ad yessemɣi afriwen i tutlayt ɛzizen ɣef Mɛemmri, ad taɣ timnaḍin n Lezzayer i merra. Ulamma ass-a, 38 n twilayin ideg tella, maca ur tḥuz ara inelmaden imerra, imi llant twilayin ideg yella yiwen n uselmad. Tura akka, s uzday n lqedd ara taweḍ, mi akken ara d-yernu lqanun n uselmed-is am nettat am tangayin-nniḍen, mačči i win i tt-yebɣan kan. Akka i yella deg wawal, win iteddun ɣef tidet yessawaḍ, d ta i d liḥala n tmaziɣt, imi d tanaslit, yewweḍ-d wass ideg i as-d-yuɣal wazal-is. 

  M. Smail 

  
 Mebla ccek, aṭas n taɣulin i d-ijebden amdan akken ad tent-iḥemmel, s yis-sent ara yesɛedday lewqat-is ilmawen. Llan wid i ijebbed waddal, akken llan wid i thewwu taɣult n ccna d uẓawan. Ula d tira tewwi amur-is seg wid iḥemmlen imru. Tella yiwet n taɣult-nniḍen, akken i d taqburt, akken i mazal azal-is deg tudert tatrart. Ssinima, d yiwen n umkan i d-ijemɛen imdanen, meqqer neɣ meẓẓi, d argaz neɣ d tameṭṭut, seg wid i yewwi usugen n yisura i d-yettnulfun d imaynuten neɣ ɣas ula d wid yellan d iqburen, acku d adeg ideg ara iḥuss umdan s usteɛfu n wallaɣ. Ɣas ma yettḍafar tigawin n usaru, meɛna tigawin-a, ad t-ǧǧent ad yidir asinaryu s lqerb, neɣ am wakken d aɛeggal gar yigensasen-is. 

 Tamdint n Wehran akken i meqqer umezruy-is, akken i yeṭṭef uḥric n ssinima aṭas n yimekwan, imi d yiwet n temdint iɣef i d-ɛeddan waṭas n leǧnas d yimnekcamen, am Iṭerkiyen, Spenyul d Yirumyen. Bnan ixxamen n ssinima s tuget, d ayen i t-yerran d yiwet seg tgejgda n yidles. Acu kan, deg lweqt-a amiran, yuder-as nezzeh wazal i uḥric-a n ssinima di temnaḍt-a, ggran-d ddeqs seg yixxamen-a imazrayen d ilmawen, d ixerban, yuli-ten uɣebbar. Yella wanda uɣalen, ɛad, d idgan n temliliyin n wid ur nesɛi ccɣel. Armi taggara-a uɣalen yixxamen n ssinima n Wehran ččuren d lewsex seg tsegray n tissit d wayen-nniḍen.

 Ma d timental mačči d yiwet, ahat imi deg lawan-a qwan wallalen atraren n tetiknulujit i yerran imdanen ad dhun d umaḍal atrar u ad ǧǧen imeḍqan-a insayenen yesɛan azal ameqqran deg yidles amatu n umdan. Llant ssebbat-nniḍen, d astehzi n tejmayɛin tidiganin i yeǧǧan imekwan-a ad asen-truḥ lqima. Deg Wehran, kif kif-itent tmental, ɣef wakken i d-iwekked yiwen n umasay aqdim di tɣiwant n Wehran, d imasayen n yidles d wid n tɣiwanin i yefkan afus armi tuder taɣult-a. Yenna-d daɣen belli segmi uɣalen yidgan-a gar yifassen n yimɛellmen i ten-yuɣen s udrim seld mi llan sselḥuyen-ten ssrabes n tɣiwant akked umaris aɣelnaw n yidles d uselɣu, ma d imɛellmen-a ur llin ara d imawlan n ssinima. Rebɛa kan n yixxamen n ssinima i d-yeqqimen leḥḥun, mbeɛd mi llan zik d imeyyaten, wigi llan deg tlmemast n temdint, am tzeqqa Es Saɛada, El Fatḥ, Merǧaǧu akked El Maɣreb. 

 Tiyaḍ, anagar isem i d-yeqqimen deg-sent, ɣas azal-nsent deg umezruy meqqer. Annect-a, yeǧǧa aṭas n yimdanen iḥemmlen ad rzun ɣer ssinima ad sḥasfen ɣef wudem i deg i d-yegra uḥric-a d wanda yewwed deg temdint meqqren am Wehran, yettwakkes ama i yimawlan, ama i tarwa-nsen wadeg adelsan iḥemmlen ad ssezrin lewqat-nsen u ad sbeɣren cwiṭ timussniwin-nsen deg unnar-a. 

   Kh. A.  

  
 Yessegra-d wulɣu i d-tesuffeɣ deg wussan yezrin tneɣlaft n usedwel Massa Nurya Ben Ɣebriṭ s tugin n usemres n ddin, gar-asen taẓallit deg uɣerbaz, aṭas n yisteqsiyen d wawal yuzzlen deg yiɣmisen, tiliẓriyin d yiẓedwan inmettiyen, d taluft yeflen ula akkin i yilel. D isali i d-yeglan s wurrif meqqren ladɣa seg tama n yimẓulla d yikabaren i icudden leqdic-nsen ɣer ddin d yisalafiyen yettnadin kan timental ideg ara yezzer uɣerbaz azzayri ɣer lqaɛ akken ur d-yettali.

  Deg tedmi-nsen, taẓallit d yiwet seg tgejda n ddin swayes i tbedd tmurt, ur yezmir yiwen ad yaweḍ ɣur-s. Ɣef waya, tamuɣli-nsen teqqar-d ulac fell-as ma ttẓallan yinelmaden deg uɣerbaz lawan n tuddna. I wakken ad rren tiririt d tneɣlaft ɣer wadeg-is, ssawḍen gan yiwet n tẓallit i d-snulfan d tamaynut deg yiwen n wakud deg waṭas n yiɣerbazen (wid yellan mgal ṛṛay n tneɣlaft), d tin iwumi fkan isem n tẓallit n zzkara, war ma iḥerrek ula d yiwen seg yimasayen yeṭṭfen tamurt. Ɣas akken taneɣlaft n usegmi, ur d-tessuffeɣ ara isali-a s teqṣeḥ, maca s wudem ussnan, u tenna-d d akken yal adeg s leqdic-is.

  Taẓallit i win yebɣan ad iẓal deg uxxam i d-tettili neɣ di tmesgida, ma d aɣerbaz, yemmug i usegmi d leqraya d tmussni d urfad n uswir n uɣerbaz azzayri, akken ahat yiwen wass yezmer ad yettwaserwes ɣer usegmi di tmura yuẓan yennuflin iḥricen meqqren deg tussna. U ɣas akken kra seg yicenga-a n tmussni, ččan-d Massa Ben Ɣebriṭ s wurrif , di tɣamsa d yiẓedwan inmettiyen ladɣa, s uberreḥ-nsen s tukksa n Massa Ben Ɣebriṭ seg umkan-is, maca nettat teṭṭef deg ṛṛay-is, imi teẓra d tameẓla (logique). Seg yiwet n tama-nniḍen, llan kra n yimasayen isertanen neɣ udmawen iqeddcen deg taɣult n usegmi i d-yefkan awal-nsen s ubrid n tmussni d leɛqel, imi fkan azref i tneɣlaft, u nnan-d belli yal taɣawsa ilaq ad tili deg wadeg-is. D amedya n Amin Zawi, Saɛid Cemmax, Ɛellawa Rabḥi d waṭas-nniḍen i d-yennan “Ma nebɣa ur nettuɣal ara ɣer yiseggasen berriken i yezrin ɣef tmurt, yewwi-d ad neǧǧ tilufa n ddin deg wadeg-nsent, ma d aɣerbaz seg-s ara d-frurin wat tmussni d tussan ara irefden tamurt deg yimal”.

 D amedya n Amin Zawi, Saɛid Cemmax, Ɛellawa Rabḥi d waṭas-nniḍen i d-yennan “Ma nebɣa ur nettuɣal ara ɣer yiseggasen berriken i yezrin ɣef tmurt, yewwi-d ad neǧǧ tilufa n ddin deg wadeg-nsent, ma d aɣerbaz seg-s ara d-frurin wat tmussni d tussan ara irefden tamurt deg yimal”.

 Aserwes n usegmi akked tmura yuẓan 
 Ma nerra lwelha-nneɣ ɣer wahil n uselmed deg uɣerbaz amenzu ladɣa, imi d wa i d adda n usegmi, ad d-naf almud n usegmi n ddin yella seg useggas amenzu alamma d aneggaru. Ma nesserwes gar uselmed deg Lezzayer d kra n tmura yelḥan nezzeh deg leqraya, am umedya n tmurt n Japon, ad d-naf aselmed deg uswir adda, ɣur-sen d tukci n tmussniwin iwatan aswir n unelmad deg leɛmer-nni, d uskan n yiberdan i ilaqen akken ad ten-yeḍfer unelmad.

 Sɛan yiwen n walmud isem-is asedwel n tudba (éducation de morale), ma d anelmad ad yettɛeddi seg uswir ɣer wayeḍ segmi ara yekcem deg useggas amenzu alamma d aseggas wis kraḍ, acku iswi d aselmed i unelmad inumak n yiberdan yelhan. Maca ɣur-neɣ, ad naf ahil, yeččur mačči d kra seg mi ara yekcem unelmad deg useggas-is amenzu. Rnu ɣer wannect-a merra, aselmed n ulmud n tesreḍt i unelmad ɣef leɛmer n ṭam n yiseggasen, d ayen ur nkeččem ara deg usegmi n tilawt, acku aqcic yesra i tmussni d wamek ara yelmed tira d umeslay, ma d tamsalt n ddin, yewwi-d ad tt-id-yessekfel weḥd-s skud yettimɣur. 

<p style="text-align:right">   Kh. A. 

  
 Ass n ssebt tameddit, deg usuddis ulimpik Mohamed Boudiaf deg Lezzayer Tamaneɣt, i tekfa s wudem unṣib tezrigt tis kraḍet (3) n turarin tifriqiyin n yilemẓyen(JAJ-2018). D tameɣra i d-yesseknen cbaḥa d timmeṛkantit n yidles afriqi. Ɣer taggara n tesfugla-a, teddem tgelda n Lesotho nnuba-ines , i wakken ad tessuddes tuzya tis 4 n turarin-a deg tmurt-is, deg useggas n 2022. D aneɣlaf amenzu , Ahmed Ouyahia, i d-iberḥen s wudem unṣib, s yisem n uselway n tagduda, Abdelaziz Bouteflika, s keffu n tezrigt tis 3 n turarin tifriqiyin n yilemẓiyen (JAJ-2018). Tafugla daɣen, ideg ḥedṛen deg-s ddeqs n yiwudam yesɛan azal d yiɛeggalen n yinubaḍ ifriqiyen yemxallafen (iselwayen, igelda), ɣer yidis n yismawen yesɛan azal deg waṭas n tsudutin tinaddalin tigraɣlanin i d-yerzan, i wakken ad ilin deg turarin timenẓawanin. Menbeɛd, mraw (10) n wussan n temssizzelt, ideg ttikin wugar n 3.000 n yinaddalen deg 30 n tugrinin yemgaraden, i igensen n 54 n tmura tifriqiyin timtekkiyin deg tezrigt-a n useggas-a, i d-yellan dagi di tmurt n Lezzayer gar 18 alamma d 28 yulyu 2018. Tamurt n Lezzayer i d-isuddsen tazrigt-a, teṭṭef amḍiq wis sin deg umyezwar amatu n cciɛat, menbeɛ amḍiq amezwaru i teṭṭef tmurt n Maṣer. Inaddalen Izzayriyen ḥellalen-d azal n 2016 n cciɛat, gar-asent 69 n wureɣ (ddheb), 64 n lfeṭṭa akked 83 n unedrez (Bronze). Ma si tama-s, aneɣlaf n yilmeẓyen d waddal mass Hattab Mohamed, yenna-d : « Igemmaḍ-agi gerrzen, ulamma ur nurǧa ara annect-a, maca d ayen yessefraḥen, imi i d-nufrar 54 n tmura deg umkan wis sin deffir n Maṣer. Acu kan mazal aheggi n yinaddalen-agi i ttiɛadat i d-iteddun…».

  Ghani Amazigh 

  
 Ass n 25 yunyu, d ass amcum ideg tensa tcemmaεt n yiwen unaẓuṛ isebblen tudert-is i Teqbaylit d umennuɣ fell-as. Anwa ur nessin Lwennas Meεtub. Netta i as-yennan  » Imi i d-luleɣ d Aqbayli, isem-iw imenɣi, ɣas teḥfa tddukkli ad tt-id-smesdeɣ ». D yiwen n wawal i yeččuṛen d lemεani, deg-s ijemled amennuɣ-is ɣef tmagit, akked usirem-is, ad iwali Leqbayel ddukklen, zdin tiktiwin-nsen bac ad awḍen ɣer lebɣi. Ulac asentel ur d-yewwi ara fell-as tizlit, neɣ s unamek-nniḍen, d anaẓuṛ d wawal. Dɣa s tezlatin-is, yeṣṣaweḍ yezlez timetti taqbaylit, neɣ n tmaziɣt s umata. Yessemɣi deg-sent tayri n yidles-nneɣ, d uḥulfu n zzux s wayen i nekseb d ansayen. 

 Meḥsub, d netta i d-yesduqqṣen amur ameqqṛan n wid yellan ur faqen ara. Γas d lḥif i t-id-iṛebban, urǧin yekna-as, d anemgal, d netta as-yemlan tizi n leslak, akken yenna deg wawal-is. Lwennas yella d aɣewwaɣ, yal aεewwiq yesseɣleb fell-as. Daymi i xuṣṣent tefyar ara d-naru ass-a , imi, amecwaṛ-is yeɣɣenter. Γas ma yella ur ten-ǧǧin ara yeεdawen n tudert ad yidir, dɣa nɣant netta mazal-it meẓẓi. Lameεna, ass-a ɣas εeddan 22 n yiseggasen ɣef tmenɣiwt-is, mazal anza-s yessexlaε-iten. Ayagi imi, d tafekka kan i ikecmen akal, wamma tiktiwin-is mazal-iten ddrent, yerna ad d-idirent i lebda. Ad d-nesmekti d akken, ur ixulef usmekti n tmettant n yizem aseggas-a ɣef wid iεeddan.

  Γas ma yella tasertit n waṭṭan tbeddel kra n tlufa. Aredmani, ddeqs n yiqeddicen i yellan ilmend n waya. D tajmilt s wazal-is i as-rran waytma-s, ama di Tizi Uzzu, Bgayet neɣ Tubiret. Ulamma di beṛṛa n tmurt, llan-d kra n yiqeddicen, d ismektiyen ɣef Lwennas d umennuɣ-is. I yisalli, aṭas n wid i t-iḥemmlen i yerzan ɣer uxxam-is di Tewrirt n Musa, wwin-as ijeǧǧigen, ceεlen-as ticemmaεin. Dinna dɣa, fkan-d Leqbayel tugna yelhan ɣef tddukkli-nsen, imi cennun s yiwet n taɣuct  » a Lwennas, mazal-aɣ d Imaziɣen ». Rnu i waya, d anejmuε d ageεmir i d-yellan di Tala Bbunan, anda i t-nɣan. Agzul n wawal, anaẓur ur yettmettat ara. Ihi Lwennas Meɛtub, mazal-it yettidir gar-aneɣ. Akken i as-yenna netta s ttimad-is : « Mazal ṣṣut-iw ad yebbeεzeq ». Netta daɣen i d-yeǧǧan awal s wazal-is: « Tella tɣawsa yeqqwan kter n lmut, d tilin n wid yemmuten deg tkatut n wid yeddren.

  K.K. 

  
 Segmi tewwet tnezlezt tamezwarut ass n 6 furar deg temnaḍt n Unẓul-asamar n Bgayet, ugar n mraw n tnezlaz-nniḍen, ma drus, i d-iḍefren armi d ussan-a. Ihi, ama d imezdaɣ n Uweqqas, n Suq Letnin, n Yiderginen, n Xerraṭa, n Ayt Smaɛel neɣ n Tsexriwt, qrib yal ass, tikwal ula deg yiḍ, ad ḥulfun i tnezlezt neɣ snat ɣef teɣzi n wussan. Ulamma tiseddarin-nsent, ad ilint d timecṭaḥ ɣef Sellum n Ricter, maca argagi-a n tmurt i yugin ad yeḥbes deg tama-a, yegla-d s kra, neɣ ahat s ddeqs, n ukukru d tugdi deg wulawen n yimezdaɣ. Abeɛda imi deg tannumi, tzellez tmurt deg leǧwahi-a ala gar tallit iruḥen seg magguu armi d unbir, ma deg tegrest, aya walan-t medden d amaynut, acku werǧin tezlez annect-a deg drus n wakud. « Sebbat n zzenzlat-a deg temnaḍt-nneɣ ayen d mi ur terɛiḍ ara ɣur-neɣ maḍi, acḥal tura d ayyuren. Ahat xussen waman deg yigenni. Ula d ageffur d udfel yewwi-d tili wwin-d rrɛuḍ, maca ur nesli i kra ». I d-tenna yiwet n temɣart. Ɣef tmuɣli n yimussnawen n taɣult, azlaz-a amectuḥ seg tikkelt ɣer tayeḍ, mačči d amihan. Llan wid i d-yeqqaren yelha, meskud tamurt tesnuffus kra kra, tessufuɣ-d tiḥersi i yellan deg-s. Ad d-nesmekti d akken tanezlezt tamezwarut n furar iɛeddan, i yewwḍen ɣer 4,2 n tseddarin, aṭas i tesseḥbes n lecɣas i kra n wakud, aṭas i d-tessufeɣ n medden ɣer berra n yixxamen-nsen daɣen. Tura akka, ssaramen lɣaci mi d-tekcem tefsut, ad terked dayen tmurt, ad uɣalen waman i tregwa-nsen.

  M. K. 

  
 Sendiḍelli n ssebt, amenzu deg waggur-agi n cutember 2018, i tessuli tezrigt tamezwarut n tfaska “Anebdu s tmedyazt d uẓawan”, i d-yellan deg taddart n Boudjelil, deg Larbaa Nath Irathen. D asiher adelsan i d-ilulen ussan-agi kan, maca yuɣ akk ulawen n wid yerzan ɣer dinna. Tella-d deg taggara n ddurt-agi yezrin, tebda ass-nni n lexmis 29 ɣuct 2018, temdel tiwwura-as ssebt-agi kan deffir-nneɣ. Ma d ahil anesbaɣur i d-yellan ɣef teɣzi n 03 n wussan, yella-d akka: Di tsebḥit n wass-nni n lexmis, ɣef 10h00 tella-d tulya tunṣibt n tfaska-agi. Syin akkin yella-d wawal sɣur uselway n Tiddukkla Amezyab n lehna akked imseddu n tkebbanit EMEV, i d-yellan deffir n usuddes n leqdic-agi. Deffir n yimeslayen n sin-agi n yimsuddsen, tella-d tejmilt i warrac imecṭah n taddart-agi n Boudjelil. Syin akkin, ɣef 10h30, tettunefk tegnit i tmedyazt akked ccna. Tin ɣur-s ɣef 10h45, lant-d snat n temliliyin tiseklanin. Tamezwarut, sɣur tmarut Akila Kadaoui, i d-yewwin awal ɣef usentel-agi “Hassi-Mesfesoukh, taddart anda sɛeddeɣ temẓi-w”. Tis snat, tella-d sɣur Massa Fairouz Racham, i d-imeslayen ɣef usentel-agi “ Enchantée de ton départ”. Deffir-sent kan, yella-d uskasi, ideg i d-rrant ɣef yisteqsiyen n yimsefliden. Tettuunefk daɣen tegnit tikkelt tis snat i tmedyazt akked ccna, uqbel ad yessali wahil n tsebḥit n wass. Deg tmeddit n wass, ɣef 14h00 n uzal, llant-d snat n temliliyin tiseklanin-nniḍen, sɣur Nadjib Stambouli akked Akli Derouaz, syin akkin yella-d uskasi. Ma ɣef 17h30, yella-d usarag ameẓyan s ṣṣenf n (table ronde), ideg yezzi umeslay ɣef tmedyazt taqburt akked tmirant, sɣur ddqes n yimedyazen, gar-asen: Nordine Ait Slimane, Abdenour Abdesselam, Abderrahmane Djelfaoui…atg. Ikemmel wahil deg yiḍ, dɣa ɣef 20h00, tella-d taɣuri n yisefra i d-yettwastebɛen s uẓawan aḥlawan. Aṭas n yimedyazen i d-yewwin isefra-nsen, gar-asen: Idir Bellali, Ourda Baziz Cherifi, Faiza Acitani…atg. Kfant-tt s tulsa n tmacahut akked tmeɣra n cca, ideg iɣenna Malek Kazeoui akked waṭas n yicennayen-nniḍen. Ass-nni n lǧemɛa, i d-yellan d ass wis sin n tfaska-agi, ɣef 10h00 n ssbeḥ, bdan-tt s ccna akked yisefra. Syin akkin, ɣef 10h15 , lant-d snat n temliliyin tiseklanin akked uskasi. Tamezwarut, sɣur Mass Mouloud Ounoughene, i d-yewwin awal ɣef tezlit tamirant. Tis snat, tella-d sɣur Massa Lazhari Labter akked Massa Samira Bendris, i d-imeslayen ɣef tezlit “Ḥizya”. Tella-d diɣ tmenna n yisefra i d-yettwastebɛen s lmusiga. Ma ɣef 16h00 n tmeddit, yella-d usenɛet n sin n yisura, deffir-sen kan yella-d uskasi fell-asen. Ɣef 17h30 d tasawent, yella-d usarag ameẓyan s ṣṣenf n (table ronde), ideg yezzi umeslay ɣef wamek ttwalin yicennayen d yimedyazen tizlit, sɣur ddqes n yimedyazen akked yinaẓuren, gar-asen: Nordine Ait Slimane, Karim Abranis, Belaid Tagrawla, Rabah Ouferhat…atg. Ikemmel wahil deg yiḍ, dɣa ɣef 20h00, tella-d tɣuri n yisefra i d-yettwastebɛen s uẓawan aḥlawan. Aṭas n yimedyazen i d-yewwin isefra-nsen, gar-asen: Nordine Ait Slimane, Hamid Ibri, Mbarek Guemar…atg. Ssulin leqdic-nsen, s yiwet n tmeɣra n ccna meqqren, ideg ccnan ddeqs n yinaẓuren, gar-asen: Idir Bellali, Hocine Ouagueni, Fares Chemmam…atg. Ass-nni aneggaru, n tfaska-a, i d-yellan sendiḍelli n ssebt, yella-d deg-s, ɣef 10h00 ccna akked yisefra. Syin akkin ɣef 10h15, lant-d snat n temliliyin tiseklanin akked uskasi, sɣur Mass Mohand Magani akked Mass Djaoudat Guessouma. Tin ɣur-s, tella-d diɣ tmenna n yisefra i d-yettwastebɛen s lmusiga. Ɣef 11h30 n uzal, llant diɣ snat temiliyin tiseklanin-nniḍen sɣur sin-agi n yimura: Mohamed Aziz akked Abderrahmane Yefsah, i d-yewwin awal ɣef yidlisen-nsen ineggura. Deg tmeddit n wass, ɣef 16h30 d afella, yella-d usarag ameẓyan s ṣṣenf n (table ronde), ɣef wungal amaziɣ, d wanda yeṣṣaweḍ, i d-yezdin gar ddqes n yineggalen, gar-asen: Hacene Halouan, Mohand Arkat, Hamid Bilek…atg. Syin akkin ɣef 18h30h n tmeddit, tella-d tegnit i tɣuri n yisefra sɣur qeddac n yimedyazen, gar-asen: Ahcene Mariche, Mohand Nait Abdellah, Lounes Ameziane, Slimane Belharat d wiyaḍ-nniḍen. Tella-d diɣen tmeɣra n ccna ɣef lewhi n 22h00 n yiḍ, anda ccnan ayen din n yicennayen, ad nebder gar-asen: Belaid Tagrawla, Rabah Ouferhat, Takfarinas Ferhat, Brahim Tayeb…atg. Am wakken diɣ i d-tella tesfugla n taggara, ideg fkan arrazen i wid i d-yufraren deg yisikwan i yettwaxdamen. Llant-d daɣen temsikniyin n tfelwitin n teklut sɣur ddqes n yinaẓuren, mebla ma ttuɣ asenzi s ubuddu n yidlisen i d-yellan sɣur yimura d yimedyazen. Ad nesmekti kan belli, taddart-agi n Boudjelil, tewwi yakan arraz wis xemsa n taddart tazedgant deg tezrigt n 2016. Ɣer taggara, ad nini belli d tiddukkla tadelsant “Amezyab n lehna” n taddart n Boudjelil s tallelt n tkebbanit n usuddes n tmesbaniyin tidelsanin, tidelsanin akked tussnanin (EMEV), i d-yellan deffirn usuddes n tezrigt tamezwarut n tfaska “Anebdu s tmedyazt d uẓawan”.

  Gh. A. 

  
  Aḥric 2 

 Ihi truḥ tteryel γer tala ad tagem. Geṭṭuc, yeǧǧa-tt tedda kra kan, dγa yuzzel, yeṭṭef abrid-nniḍen yezwar-itt. Mi yewweḍ γer tala, dγa yugem-d, yesluγ aman-is, yuzzel yuγal γer texxamt-ines. Ihi, tugem-d tteryel aman iluγanen. Tewwi-ten s axxam-is, syin akkin, tuγal γer Geṭṭuc. Tessawel tteryel i Geṭṭuc, tenna-as: »Geṭṭuc, a-t-an ugmeγ-d tura, ruḥ ad tagmeḍ iman-ik keččini ». Yerra-as Geṭṭuc: « Amek? Nekkini zwareγ-kem, ugmeγ-d aman d izeddganen, ğğiγ-am wid iluɣen. Ihi kemmini tugemḍ-d aman iluγanen a taεeggunt ». Yeḍsa fell-as Geṭṭuc. Tkerrec tteryel iḍuḍan-is deg lγuc. yesenser iman-is. Azekka-nni, tuγal γer Geṭṭuc, tenna-as: « Geṭṭuc, yya-d ad tedduḍ yid-i ad d-nawi ttmer. A-tt-an yiwet n tzant teččur ». Yerra-as Geṭṭuc: « Ala, nekkini ur tetteγ ara ttmer. Ečč kan iman-im ». Teṭṭef tteryel abrid-is γer tzant-nni. Yeğğa-tt Geṭṭuc tedda kan kra, dγa yeddem taculliḍt, yuzzel, yezwar-itt. Yuli γef tzant-nni, itekkes ttmer, yesseγlay ibεayen neγ iγsan γer lqaεa. Drus kan a-tt-a, tejba-d tteryel. Ma d Geṭṭuc, netta yeffer s ufella n tzadayt. Tleqqeḍ tteryel ibεyan i as-d-yesseγli Geṭṭuc, teččur iciwi-is, Geṭṭuc, yettwali degs. Teṭṭef tteryel abrid-is γer uxxam. Drus kan, Geṭṭuc yuzzel, yeṭṭef abrid-nniḍen, yezwar-itt. Tewweḍ tteryel γer tewwurt n texxamt n Geṭṭuc, tessawel-as: « Geṭṭuc, a-t-an wwiγ-d ttmer, ldi tawwurt, ad ak-in-fkeγ kra ». Yeḍsa Geṭṭuc, yenna-as:  » Ha..ha, amek d kemmini ara yi-d-yefken ttmer? Nekkini zwareγ-kem. D nekk i am-d-yesseγlin ibεayen n ttmer; nekkini lliγ s ufella n tezdayt, kkseγ-d kra yellan d aεeqqa yelhan, ččureγ-d taculliḍt, a taεeggunt ». Tkerrec tteryel ifassen-is deg lγuc, tuzzel s axxam-is. Ma Geṭṭuc, netta yeṭertḍeq seg teḍsa. Azekka-nni, tuγal tteryel γer Geṭṭuc, tessawel-as: « Geṭṭuc, ffeγ-d ad nruḥ ad d-nawi lxuḍra seg tebḥirt ». Yerra-as Geṭṭuc: « Awah, nekkini ur tedduγ ara, sεiγ kra yellan. Ruḥ kan iman-im ». Ihi, teṭṭef tteryel abrid-is γer tebḥirt. Drus kan yuzzel Geṭṭuc, yezwar-itt.(…) Tettkemmil 

  Akli Azwaw 

  
 Ama d imezdaɣ n tɣiwant-nni neɣ d iseqdacen n ubrid s umata, aṭas i yegren tamawt taggara-a i uḥbas i d-yellan deg yiqeddicen n lebni n yiwet n tqenṭert di tɣiwant n Melbu, 35 n yikilumitren ɣer Usamar n waɣir n Bgayet, i yetturaǧun ad tili d tamaqqant gar ubrid aɣelnaw wis 9 d wis 43, d tɣiwanin n Melbu, Suq Letnin d Temriǧt. Ɣef wawal n umazan n Bgayet Mass Nasir Ɛebdun, i d-yesmektan taluft-a ussan kan, yebda usenfar-a n tqenṭert deg useggas n 2015 akken zun ad iheggi i useggas n 2016. Maca ar ass-a, qrib kraḍ n yiseggasen seld, mazal ur yekfi uqeddic-a ideg saramen aṭas yinehharen. 

 Ayen yesḥissifen ugar ɣer yiɣermanen i yeḥsan s wazal n ubrid-a amaynut, d mi tɣab akka tura deg umkan termist i d-yelhan d lecɣal n usbedd n tqenṭert, armi llan wid iɣilen d akken yettwaǧǧ usenfar-a, neɣ ur d-yettili ara usemmed-ines alamma d wis melmi. Yewwi waya amazan Nasir Ɛebdun ad iger tiɣri i yinesdabuyen idiganen i terza temsalt, ad gen kra s zzirban akken ad iserreḥ usenfar-a, ad kemmlen yiqeddicen-is. Ɣef wawal-is dima, lfayda n ubrid-a n tqenṭert d taɣelnawt, imi mačči ala at Bgayet ara yenfeɛ, wanag ula d iseqdacen n ubrid i d-yettasen si Jijel d Seṭṭif. «Akka i inuḥ ustehzi-a di lecɣal ɣur-neɣ. 

 Ad d-ilal usenfar s wazal akken ad yessefsusi taɛkemt ɣef medden, maca ad iɛeṭṭel ugar n wayen i d-yewwi lḥal », i aɣ-d-yenna yiwen n unehhar si Bgayet. Syin yerna-d: « Lemmer i terbiḥeḍ ay ul, tili thegga akka tura tqenṭert-a, i wakken xersum deg unebdu i d-iteddun, ad tenqes lmeḥna n tikli deg yiberdan n Bgayet ».

<p style="text-align:right">  M. K 

  
 Win yellan d amuḍin, seg lhem n lehlak, yernu-as lmeḥna n uraju akked yir axeddim di sbiṭar n Xeṛṛaṭa. Xas ma yella sbiṭar-a d ameqqṛan, yerna yezdi tadayra n Xeṛṛaṭa d tin n yiderginen, maca txus deg-s mliḥ tuddsa. D ayen i yeǧǧan imuḍan d yimawlan-nsen, ttcektin seg yir liḥala n sbiṭaṛ-a. Ma yella nemmeslay-d ɣef tzeqqa n teṣlaḍt (les analyses), ur tettunefk ara tegnit i yimuḍan i usteεfu, acku ula d tazeqqa n uraju ur tnuḥ ara. Ula d imɣaṛen, ulac win asen-igen leḥsab, ladɣa deg teswiεt-a n uṣemmiḍ, anda i ttuḥettmen ad qqimen s ibeddi ugar n usrag, yerna i ssem n uṣemmiḍ. Rnu ɣef waya, aqeddic di sbiṭaṛ-a, ixus nezzeh, imi llan wid yestehzayen deg uxeddim-nsen, armi ula d amuḍin yenṭarren, ur yettεedday ara s lemɣawla.Ɣef usentel-a, aṭas i aɣ-d-yefkan tanaga-nsen belli kullec ixus di sbiṭar-a. Dɣa yiwen seg-sen yenna-d : « Dagi kullec s tmussni. Qqaren sbiṭer d ayla n ddula, meεna deg unnar d anemgal i nettwali. Ilaq wid teεna temsalt, ad rren awellih-nsen i waya ». Imezdaɣ n temnaḍin-a, ssuturen ihi seg yimḍebbṛen, ad d-afen tifrat s uɣiwel i yiɣeblan-a, wa ad sbedden tazeqqa n uraju yeḥman i yimuḍan i d-yewwi fell-asen ad xedmen tiṣlaḍin.

  K.K. 

  
 Teɣli-d tsusmi ɣef teẓgi, ggugmen yiɣersiwen, isekla qquren, kkawen waman deg yisaffen, qujjren wulawen…atg. Teqqim teqcict ɣer lqaɛa, tesḥissif, tismin i tt-id-yessawḍen ɣer wannect-a. Tejmeɛ-d rric-nni s irebbi-s, tsuḍ fella-s s unezgum, yesrafeg rric s igenni, qqlunt tewkilin d itran. Tmuqel ɣer-sent, cebbḥent igenni s wucraraq-nsent. Maca, tiẓgi ur tessin asurif…Yesla-d urgaz i wannect-nni n usuɣu, yuzzel-d, yufa tameṭṭut di lqaɛa, rric gar yifassen-is. Ibedd di tlemmast n yiḍ, yettmuqul kan. Tefɣed tɣirḍemt s ddaw lqaɛa, i tt-id-yuznen d agama, berrikt am tirgin, tettirriq si ddɣel, tusa-d ad tawi asfel, swayes ad d-terr ttar n wid i d-turew teẓgi. Mi teqqes tɣirḍemt tasemmamt argaz, ula d as-d-yexdem unẓar. Yuzzel deg-s ssem, yečča aglim-is s ddɣel, yeɣli ɣef tikkelt, tiɣri-ines tcerreg igenwan. Nnan-d wid yeddren di tallit-nni, ula d lqaɛa thuzz mi yebbenṭaḥ, asuɣu-ines yessaki-d ula d wid yemmuten. Tuzzel-d ɣur-s tmerrayt-is, tessawel, tettru, tmejjed, ula wa d-yeslen. Uzzlen yimeṭṭawen am wasif ɣef tfekka n win tḥemmel, tmedl-as allen, s ttawil teddem-d tarwiḥt-is, twehha-tt ɣer yigenni. « A-t-an usfel n ugama awi-t ». Am rric-nni, tuli terwiḥt n mmi-s ugelliḍ ɣer yigenwan, teqqul ula d nettat d itran, teṭṭafar itbiren n wuḍan, akka i d-ḥkan wid yecfan.

  Seg tsekla taqbaylit 

  
 Mazal teṭṭef tesɣunt Aselmad deg leɛwayed-is, s tuffɣa n teẓrigt tis seddiset (6) ass n, 12 cutember 2019, i yimeɣriyen, akken deg-s ad afen ayen ḥwaǧen. Ɣas tɛeṭṭel cwiṭ tikkelt-a, imi qrib 9 n wagguren segmi d-teffeɣ tesɣunt tis semmuset (yennayer 2019), maca s lebɣi, swejden-tt-id sin n yimsuddsen i as-yellan i lmendad. Tasɣunt n tikkelt-a, ur temgared ara s waṭas ɣef tid iɛeddan. Tebda d isental n yiḍrisen i d-ssumren wid yuran, ama d iḍrisen n tilawt neɣ n usugen. Ad naf wid n wannaw ullis, agelman, imsegzi d yimesfukel. Iḍrisen i d-yernan d imaynuten tikkelt-a, d wid n tantaliwin timaziɣin-nniḍen am tcawit, tamẓabit d tmacaɣt s yisekkilen n tifinaɣ. 

 Akken daɣen ara naf aḥric n tmedyazt, wayeḍ n wurar s usekkil neɣ s wawal ideg zemren ad d-sfaydin yinelmaden n yiswiren imenza. Aḥric aneggaru n tesɣunt, ad t-naf d amaynut, d isental n yikayaden s tegzi n uḍris, iferdisen n tutlayt d usenfali s tira, acu kan iḍrisen i yettwasmersen deg yisental-a, d wid n semmuset n tesɣunin yezrin. Taẓrigt-a tis seḍḍiset, ad tt-naf ɣezzifet kra, imi deg-s 90 n yisebtar, ma d wid yuran deg-s, llan yiselmaden n tmaziɣt, llan wid ur nelli d iselmaden, maca tezdeɣ-iten leḥmala n tira s tutlayt-nsen. Am tannumi, yal tikkelt anwa udem iwumi ara tettwabud, tikkelt-a, ttwabudd i umeɣnas amaziɣ amẓabi Kamal Ddin Fexxar yemmuten deg waggur n maggu iɛeddan deg lḥebs. 

 I wid yebɣan ad rzun ɣer yisebtar n tesɣunt, yessefk kan ad arun deg uzeṭṭa n facebook “Tasɣunt Aselmad – La revue Aselmad”, ad d-tali s tin n tikkelt-a, s tid i d-yeffɣen yakan uqbel. Deg-s ad d-sfaydin ama d iselmaden ama d inelmaden seg yiḥricen-is iseklanen inesbaɣuren. Taɣuri igerrzen i nessaram i yimeɣriyen, deg uraǧu n usiher i tesɣunt tis ṣat, s lebɣi n yimsuddsen d wid yettarun. 

  Kh. A. 

  
  Deg tdiwennit-a, newwi-d awal akked yiwen i yefkan temẓi-s i tmaziɣt/taqbaylit deg unnar n unadi d uselmed. Nezzi-asen-d i yisental yerzan tutlayt s umata: aselmed, tira, anadi, uguren…atg. Ha-t-an wayen i d-yenna Uprufisur Kamel Bouamara. 

  Aɣmis n yimaziɣen: Ha-t-an ad d-yeffeɣ udlis-ik “Tislit n Wenẓar’’, deg ussan i d-iteddun. Awal ɣef udlis-agi… 
 D azwel n yiwet n tmacahut i d-yeddan deg wammud ara d-yeffɣen. “Tislit n Wenẓar” d tiririt ɣer laṣel n yiwet n tmacahut n Leqbayel i yerra M. Mammeri (1980) ɣer tefransist, isemma-yas <em>“La fiancée du soleil”.</em> Yessefk ad d-nerr tisuqqilin-nni meṛṛa ɣer laṣel-nsent acku ḍḥant-d <em>tiɣribin</em>. Maca, mačči ala timucuha i yellan deg wammud-a, llan yiḍrisen-nniḍen. Llant kra n yiḍrisen d iqdimen mliḥ ɣef Buɛemran, ɣef Ǧehha; tella tsuqqilt-nni n yiwet n tullist n A. Gide umi semmaɣ “Tuɣalin n Weqcic Ijaḥen” (1992); yella deg-s uḍris-nni i awen-d-nefka mi tfukkem tannant-nwen di 1995, deg ukayad n yiselmaden, umi semmaɣ “Tamɣart d teslist-is”.

  Turiḍ ɣef waṭas n yiḥricen, ama d tasekla, d asuɣel, d tussna, d amawal d usegzawal, tamedyazt, atg. Yadra s lebɣi-k neɣ d tamara i ak-yerran imi yella lexsas deg unnar ? 
 Ur yi-tewwi ara yiwet n taɣult kan, tasekla, d amedya. Kecmeɣ timkeččmin, akken qqaren. “Kra i telwiḥt, kra i teṛwiḥt” akken yenna Ṭṭaleb. Yella wayen i xedmeɣ d lebɣi i wul-iw, yella wayen i yerzan allaɣ. Rnu, mi ara yesdukkel umdan aṭas n twuriwin (neɣ: mi ara d-mmɣent fell-as), aselmed, tagmi akked usnulfu (aseklan), yeẓra ulac tilisa gar taɣulin; yeẓra daɣen acu i yellan, acu ur nelli deg unnar, di ssuq. Awal tenniḍ-t-id “yella lexṣaṣ”. D amedya kan, rǧiɣ ad d-yeg walbeɛḍ asegzawal n teqbaylit s teqbaylit, ulac wi t-id-ixedmen; tin ɣur-s, seg wasmi i d-yeffeɣ “Issin wis sin” di 2017, ur d-yennulfa ara usegzawal-nniḍen n teqbaylit, mili ɛemrent tnedlisin meqqar.

  Kečč yellan d aselmad, d amnadi, acu kan d amaru diɣ, turiḍ ayendin d adlis, ama s tmaziɣt/teqbaylit, ama s tefransist. Amek tettwaliḍ liḥala n yimeɣriyen n teqbaylit/tamaziɣt, ass-a ? 
 Yewɛer ad d-yerr yiwen ɣef usteqsi am wa. Tutlayin-a i d-tbedreḍ, tafransist akked teqbaylit mačči yiwen n uẓayer ay sɛant di tmurt-nneɣ. Dɣa ula d imeɣiyen n tefransist d wid n teqbaylit, ur ɛdilen ara. Taqbaylit-tamaziɣt d tutlayt yuɣen amkan deg uɣerbaz n ddula di tlemmast n yiseggasen n 1990. Aselmed n tɣuri s tutlayt-a d useḥmel-ines yessefk ad d-yebdu iweksar, seg uɣerbaz amezwaru, deg uxxam… maca imawlan n warraw-nneɣ ur tt-ɣrin ara, ur uɣen ara tannumi qqaren/ttarun s teqbaylit. Tura, i d-qqaren, d arrac i yesselmaden, i yesseḥmalen cwiṭ cwiṭ imawlan-nsen di teqbaylit. Ahat yewwi-d ad as-neg akkud i wakud.

  Tewwiḍ tasteɣt yakan ilindi. Aṭas i yesḥasfen imi tḥebseḍ aselmed deg tesdawit. Awal ɣef wanect-a… 
 Tɣileḍ s lfeṛḥ ay wwiɣ tasteɣt? Amenzu i yesḥasfen ahat d nekki s timmad-iw. Maca ṭṭuqtent tsebbiwin i yi-iǧǧan “ffɣeɣ lantrit”. Tamezwarut ahat d anagraw n tsertit i ḥekmen di tmurt-a. Yessaweḍ armi i yerra aselmad n tesdawit d lexyal n tebḥirt ; yekkes-as akk  izerfan-is, ur as-yeǧǧi, ur as-id-ixellef. D tadbelt i tt-igezzmen di ṛṛay ula di taɣult n tpidagujit. Yeqqel uselmad d anawur, am netta am uxeddam, am umaray n lbiru. Llant ssebbat-nniḍen. Maca mačči d tarewla i rewleɣ, qqimeɣ armi i tbedd ɣef yiḍarren-is Tesga (agezdu) n tmaziɣt di Tesdawit n Bgayet. Tura neǧǧa-tt i wiyiḍ ad as-kemmlen tikli…nessaram. Llant tsebbiwin-nniḍen, d timecṭaḥ.

  Anda tewweḍ liḥala n uselmed n tmaziɣt/taqbaylit, ass-a ? 
 Ileḥḥu cwiṭ cwiṭ kan. Tamsalt-a n uselmed d walmud n tutlayt-nneɣ d tamsalt n tsutwin : yal tasuta ad t-tessiweḍ i tin ɣur-s. Wid d tid i tt-yeɣran deg uɣerbaz neɣ di tesdawit ass-a, ad uɣalen azekka d imawlan n twaculin.

  Llan kra n yimdanen, mazal tezzin tenḍen deg temsal n yilugan n tira i yellan fran yakan. D acu n wawal-ik ɣef waya ? 
 D tidet, yuget uskasi, ugten yinawen ɣef  temsalt-a n tira. Cukkeɣ ula d Tasdawit ur tessaweḍ ara ad tt-tegzem di ṛṛay. D acu i d lmeɛna-s? Yessefk ad d-gren iman-nsen ugar yiselmaden n tmaziɣt n tesdwit akked yiswiren-nniḍen s usuffeɣ n yidlisen n tesnilest d wayen akk yerzan aselmed d walmud n tutlayt.

  Aṭas n tamiwin i yettagin aselmed-agi, ladɣa imi d iselmaden iqbayliyen i yettilin din (ma nekkes Icawiyen). Amek i tettwaliḍ kečč tifrat ? 
 Ilaq ad nẓer wid t-yugin : d inelmaden, d imawlan-nsen, d tadbelt n yiɣerbazen? Yessefk ad yeg yiwen tasastent di tamiwin-a, ad d-yaf ɣef wanti ssebbat ay tt-ugin. Sakkin ad d-yaf tifrat i yal tagnit. Yezmer lḥal mačči d tamsalt n tsertit kan. Yezmer lḥal sɛan lḥeqq imi tt-ugin, acku (ahat) ur tetwaselmad ara akken iwata, ahat iselmaden-nni ur twilen ara i uselmed; ahat ur tettwaselmd ara am wakken ttuselmadent tutlayin taberraniyin, imi tamaziɣt ɣur-sen d tutlayt taberranit; ahat ur sɛin ara lfayda deg tutlayt ur nettwaselmad ara s tmara, ur nesɛi ara amkan deg yikayaden (5e, BEM, Bac). Yessefk ihi ad yeg bnadem tasastent.

  Ula deg tesdawit, mazal amur ameqqran n yikatayen n yinelmaden n tmaziɣt ttwarun s tefransist. Acu n ssebba n waya ? 
 Winna d ugur ameqqran, d tidet. Llant snat n trebbaɛ n yiselmaden di Tesdawit ass-a. Tamezwarut d tarbaɛt i yekkaten ad teqqim tmaziɣt anda akken i tt-id-ǧǧan Yiṛumiyen, d “taɣawsa” kan, ama deg uselmed d walmud n tutlayt d wayen-nniḍen (tasekla, tasnalest, amezruy), ama di tagmi (anadi); tis snat d tin i yekkaten ad tuɣal tmaziɣt d “tutlayt”, d “ttawil” (mačči kan d “taɣawsa”), ama di taɣult n uselmed d walmud, ama di taɣult n umeyyez akked unadi.  D snat n tmuɣliwin-a tigejdanin  i yeṭṭfen annar di Tesdawit ass-a. Yiwen n wass deg wussan ad tefru, yiwet seg-sent ad ternu tayeḍ. Taswiɛt-a, yettili-d “uskasi” fell-asent, tikwal tikwal iḍerru-d “umennuɣ” gar trebbaɛ-a. Yessefk ahat ad d-gren iman-nsen yinelmaden n Tesdawit i yeqqaren tamaziɣt, yewwi-d ad nnaɣen ula d nutni ɣef nnfeɛ-nsen, ad walin anwa abrid i yeffɣen fell-asen.

  Yal agezdu n tmaziɣt, isedduy timsal i yiman-is. I wacuɣer ulac assaɣ gar-asen ? 
 D tidet, seg wasmi i d-yennulfa unagraw <em>LMD</em> ikemmel-as cwiṭ i teswiɛt. Ass-a, yal tasdawit, yal agezdu, tal tarbaɛt tleḥḥu weḥd-s weḥd-s. Yella cwiṭ n zeddi iwsawen, deg Teɣlift n Uselmed, maca drus maḍi. Aya ahat yenfeɛ mliḥ taɣulin-nniḍen, maca deg wayen yerzan tamaziɣt, annect-a ur tt-yenfiɛ ara. Yessefk ad ṭṭuqten wassaɣen gar tesdawiyin anda tettwaselmad tmaziɣt ; yessefk ad ilint daɣ tegnatin aṭas anda zemren yimdanen ad skasin, ad myibdalen timuɣliwin-nsen ɣef usentel X neɣ Y.

  Yesteqsa-t Hocine Moula 

  
 Yeɣra Mulud At Ɛezdin tasenselkimt di tmurt n Fransa. Seld kra n umecwar netta d amasay deg yiwen n wadeg n yisallen s teqbaylit, iger deg ucqirrew-nniḍen, mi yesɛedda asileɣ deg umaḍal n tkamirat d yisura. Mi d-yewwi agerdas, yebda asnulfu n yisenfaren-is n usliẓri. Gar yisura imecṭaḥ i iga, yella yiwen, i d-ijebden awellih n waṭas n medden, ɣef wamek sɛeddayen kra n yimeɛḍar ass-nsen s lebɣi d tebɣest. 

 Deg-s ad nwali asegbar agejdan n usaru-a, iwumi qqaren Ḥusin, yettqazam akk iɛewwiqen i d-yettmagar yal ass akken ad yeg lecɣal-is, ad yidir tudert-is. Nesteqsa ilemẓi bab n usaru, ɣef yiswi-s seg usuffeɣ n uqeddic-a, yerra-aɣ-d: « Aṭas n temsal i nra ad d-nesbeggen s usaru-a, ama d nekk ama d Lḥusin, iγef i d-yettmeslay usaru. Lḥusin d ameddakkel-iw, neɛdel tikti γef waṭas n tlufa. Nesḥassef imi ameɛdur nettwal-it d meskin γas ma ur nessin ara amek yettidir. Nesḥassef diγen aṭas imi tamurt n Lezzayer ur tga ara allalen ilaqen i yimeɛḍar yellan di tmurt-nneγ. Tikwal, mi ara nwali ameɛḍur yennuγni, neqqar-as d ayen i as-iketben meskin. Ala, ameɛḍur am yimdanen merra, yezmer ad yidir di tumert ma yesɛa ayen ilaqen : ad yeg axxam, ad d-yawi aγrum i warraw-is, ad yenfeɛ tamurt-is, ad yezdi lqedd-is am netta am yimdanen ur nesɛi ara kra n lexsas di tfekka-nsen», i d-yenna umsufeɣ Mulud At Ɛezdin. 

 Send ad d-yernu: «Deg usaru-a, llan diγen kra n yiznan i yeffren gar tegnatin d tugniwin, maca aya ad ǧǧeγ yal yiwen ad t-id-iγer. Asaru-a, xedmeγ-t s tefransist d teqbaylit akken ad yaweḍ yizen akk amaḍal. Leqdic-a, d ayen i yehwan ama i Yiqbayliyen ama i Yirumiyen. D ayen i yi-yesferḥen ayendin, acku akka ara nebnu tiqenṭyar gar yiγerfan», i d-yenna ɣer taggara.
  M. K. 

  
 Mbeɛd sin n yiseggasen n uraǧu akked ‘’yenna-d, nniɣ-ak’’, ha-t-an tbedded-d s wudem unṣib, deg wussan-agi n yennayer, tkadimit n tutlayt tamaziɣt. D Aprufisur Mohamed Djellaoui n tesdawit n Tubiret ara yilin d aqerru amezwaru fell-as. Ad yili Mass Djellaoui d aselway n 40 yiɛeggalen n tkadimit-a anda ara naf kra n yimḍebbren n tesdawiyin, ladɣa igezda n Tubiret, Tizi Uzzu, Lezzayer, Bgayet akked tbatent. Acu kan, akken yuzzel wawal, aṭas n yimussnawen-nniḍen, i yellan akka deg unnar mechurit s leqdic-nsen ɣef tmaziɣt, ur d-ddin ara deg wamuɣ-agi. Ma d amahil n tkadimit,ad yerzu ajmaɛ n wayen yakk yesɛan assaɣ akked tmaziɣt, asewjed n yiwet n tutlayt tamaziɣt, aheggi n usegzawal, tasuqqilt, anadi deg unnar d wayen-nniḍen. Ha-ten-in yismawen n yiɛeggalen n tkadimit-a : Mohamed Djellaoui, Abderazak Dourari, Salah Bayou, Malek Boudjellal, Djoudi Merdaci, Djamel Nahali, Abdelkrim Aoufi, Said Hadef, Samia Dahmani, Hassina Kherdouci, Abdelaziz Berkai, Moussa Imarazene, Zahir Meksem, Sadek Bala, Lamri Benguesmia, Ouardia Yermach, Karima Aouchiche, Moussa Abbas, Sonia Bekal, Nacera Sahir, Ali Taouinet, Rachid Felkaoui, Lounis Oukaci, Khadidja Nezzal, Hocine Ameziane, Tafkik Amoud, Tahar Ahaad, Salem Agari, Ali Karzika, Ahmed Ramdani, Yahia Benyahia, Mustapha Hamouda, Bachir Bouhania, Mohamed Teherichi, Leila Benaicha, Amohamed Rahal, Mohamed El Hadi Boutarene, Kamel Khaldi, Mustapha Ould Youcef, Lydia Guerchouch. Ɣer taggara, ad d-nesmekti d akken yejbed iman-is Dourari deg tkadimit-a. 
  
 <p style="text-align:right"> H. M. 
   
 Tutlayt n tyemmat d tutlayt tamezwarut ara yelmed ugrud di twacult-is , gar yiɛeggalen n uxxam mi ara yebdu yettmeslay D tin id tamagit-is , d tin s wayes i d-yettak tamuɣli-is di tudert-is, s wawalen i ilemmed di twacult-is. Tutlayt n tymmat, d arraz i yesɛan azal meqqren ara ffken yimawlan i warraw-nsen. Ihi tutlayt n tyemmat, d tuqqna tamezwarut ara d-yilin gar ugrud d yimawlan-is d yidles-is, d tutlayt ara yeswejden agrud akken ad yeffeɣ ɣer tmuɣli n umaḍal . ‘’Tutlayt n tyemmat, tesεa azal d ameqqran deg uselmed n ugrud, ladɣa deg uswir amezwaru. Acku d tutlayt i yellan deg wallaɣ-is, yewwi-tt-id yid-s send talalit. Yessen-itt, yettmeslay-itt send ad yissin tajerrumt-is d yilugan-is. Γef waya, yewwi-d tinna ara yelmed d tamezwarut akken ur d-yettili ara unegzum. D ayen ara t-yeǧǧen ad yeḥrec u ad yeqfez ugar imi s tutlayt-a i yettxemmim, d tinna diɣen i igezzu s wudem agaman. D ayen ara t-yeǧǧen diɣen ad yelmed tutlayin-nniḍen s sshala imi deg yal tikkelt ideg ara yelmed kra d amaynut, allaɣ-is ifesser-itt s tutlayt-is n tyemmat’’. Wigi d awalen i a$q-d-yenna Larbi Yahioun, d aselmad n tmaziɣt. I lmend n wass agraɣlan n utlayt n tyemmat i d-yettilin di 21 furar n yal aseggas, ihegga-d Uxxam n yidles Mulud At Mɛemmer yiwen n wahil s lemɛawna n tenmehla n ttrebga akked umaswaḍ n tmaziɣt Mass Arkoub Abdellah. Yebda wahil s usarag i d-yewwi Mass Halouan Hassen ( d aselmad di tesdawit n Mulud Mɛemmri). Yenna-d: ‘’Tameslayt–nneɣ ilaq ad nessiḥbiber fell-as , ur ilaq ara ad tt- neḥqer, axater d iman-ik ara tḥeqqreḍ. Tameslayt-nneɣ, aṭas ara nexdem yis-s : ad tecnuḍ yis-s, ad tessefruḍ yis-s, ad teddu yid-k. Meɛna mačči d allal kan, imi aɣrum akken i txedmeḍ ad t-id-tawidt’’. Ikemmel, yerna-d deg wawal-is : ‘’Tutlayt, ilaq ad as-nefk lǧehd n tira; d tira i d ssaḥ. Akken yeqqar Dda lmulud “win yebɣan tamaziɣt ad yissin tira-s” , imi ma yella ur ttnuri ara ass-a, azekka ad truḥ”. Ma yella d Mass Arkoub Abdellah (D amaswaḍ n tmaziɣt ) iwala d akken : “Tameslayt mačči kan d asekkil, mačči kan d tira. Tameslayt, tesɛa rruḥ, d wayen i tezzuɣur, ama d amezruy, tigemmi neɣ tasekla. Ass-a, d tajmilt i tyemmat daɣen, imi d nettat i yeṭṭfen di tutlayt, d nettat i tt-iḥudren. Ifehhem ugrud awal n tyemmat uqbel ad yegzu tutlayt. Ass-a, lfayda-nneɣ tameqqrant mačči d ayen ara xeddmen imeqqranen meɛna d ayen ara d-awin imectaḥ-agi n wass-a”. Ttekkan deg usfugel-agi, diɣ, yinelmaden n yiɣerbazen ilemmasen, gar-asen : aɣerbaz alemmas Mezzin Younes (Iferḥunen ) , Aoudie Mouhemed (Ouaguenoun ), Youcef Ouali Mohand Elaarbi (Imsouhal ), Djamaei Hachimi Agoussim (Bouzeguen ) akked Derdar Mohand Said d Mouloud Feraoun ne temdint n Tizi Uzzu. Xedmen yinelmaen-a aṭas n leqdicat, ama deg ccna , cḍeḥ akked uɣerbaz n Ouaguenoun, isefra , tafɣult. Syin d tamezgunt “Tamacahut n leḍyur” sɣur aɣerbaz n Bouzeguen . Akken, daɣen, i d-wwin yinelmaden-agi isenfaren-nsen yemxalafen i xedmen deg uɣerbaz. Cudden yisental-nsen s umata ɣer umezruy, tasekla d tmucuha. Rnu ɣer wanect-a, tella-d temsikent n wallalen iqburen n leqbayel. Deg taggara, mudden yimḍebbren n Uxxam n yidles igerdasen n uttekki i yiɣerbazen i d-iheggan leqdic-agi.

  Asfugel-nniḍen deg Tmenɣast 

 Seg tama-nniḍen, yexdem Useqqamu unnig n timuzɣa yiwet n temlilit deg temdint n Tmenɣast, anda i yesfugel ula d netta Ass agraɣlan n tutlayt n tyemmat. Deg wahil-a, ad naf isaragen akked temsikniyin. Gar yisaragen, ad d-nebder “Tamaziɣt : addaden akked tantaliwin” sɣur : Allaoua Rabeḥi : Taqbaylit, Tasaḥlit ( D aselmad n tesnilest n tmaziɣt di tesdawit n Bgayet ), Abdellah Nouh : Tumzabt (D aselmad n tesnilest n tmaziɣt, di tesdawit n Tizi Uzzu ), Djamel Nehali : Tacawit (Magister di tesnilest, tasdawit n Tbatent ), Mohamed Salem Benzaid: Taznatit (D aselmad n umezruy, d amnadi deg tutlayt n tmaziɣt , Timimoun , Adrar ). Akken daɣen i d-yella usarag-nniḍen ɣef “Iẓuran yezdin tantaliwin n Tmaziɣt”. Ma yella d ass wis ssin yella-d usebded n yisikwan, akken, daɣen, i d-tella tuffɣa s umnir ɣer Tegmart akked usebdad n Tin-Hinan.

  Souhila Yamani 

  
 Ffɣen-d ɣer ubrid kra n yinelmaden n tesdawit n Muḥemmed Buḍyaf USTO, bedden ɣer tama n tewwurt n unekcum, qqimen akken deg ubrid, yettwagzem i wazal n tsaɛet, ass-nni n arim ɣef 10H n ṣṣbeḥ, mbeɛd amsefham i d-yellan gar-asen iḍelli-nni. Tikkelt-a mačči ɣef udabu i d-ffɣen, maca ffɣen-d ad ccetkin ɣef waddad uɣur yessaweḍ umesni azayez (transport public), s tazzla d tuffɣa n leɛqel n yinehharen n yifurguten ladɣa uṭṭunen 11 d 51 i yettɛeddayen syin yal tasdidt, u d wid i yettazzalen mačči d kra. 

 D ayen i swayes i d-yeglan s twaɣit i d-yeḍran sin n wussan uqbel tuffɣa-a n yisdawanen, yeɛni ass n sed, 25 maggu 2019, myeckaḍen sin n yifurguten i d-yewwin zzedwa meqqren, dɣa jerḥen 13 n yimdanen ara yesɛun gar 12 d 52 n yiseggasen, kraḍ deg-sen ssuffɣen tarwiḥt di sbiṭer azekka-nni imi nṭerren nezzeh. Akka i t-id-ssawḍen wallalen n temselɣa azekka-nni. Dɣa d lɣiḍ meqqren i d-tessegra tedyant-a, ama ɣer twaculin n yiseflan, ama ɣer yimdanen-nniḍen, ladɣa wid irekkben yal ass ifurguten-a. Gar yisuturen n yinelmaden ad naf, “Ala i yifurguten n lmut”. 

 Am yinehharen, am wid i ten-yettɛawanen daxel, ixeznaǧiyen (receveurs), tuget-nsen d ilmeẓyen ur ttawḍen ara 35 n yiseggasen, tessen ula d ayen yemneɛ usaḍuf, imi ulac atabeɛ (le controle). Rnu, ur ttqadaren ara isuḍaf n tikli deg ubrid, lhem-nsen d ajmaɛ n udrim, ttgen timsizzlin gar-asen anwa ara yawḍen ɣer usebdad d amezwaru. Tturaren s terwiḥin n medden, ur cliɛen ara. Inelmaden-a i d-yeffɣen ad d-inin “Berka i timmuhbelt yecban tagi, zwiret leɛqel deg uxeddim-nwen, sqenɛet s wayen ilaqen”. Uran tabrat i tenmehla n usiweḍ n twilayt n Wehran, deg-s ssutren ad yili uḥbas n yakk ifurguten usligen deg temdint n Wehran, ad d-rren deg wadeg-nsen takebbanit n ddewla ITO i yettqadaren isuḍaf n tenhart. 

  Khaled Achoui. 

  
 D tilemẓit yeččuren d tabɣest ! Ouassila Bouguerrouma d yiwet n tmeṭṭut yessawḍen treṣṣa iman-is deg yiwen n uḥric n lxedma yellan kan ɣer tama n yirgazen. Mi d-teffeɣ seg tesdawit d tajenyurt deg uḥric n waman, tebda deg useggas n 2009 deg tama n Damous di Tipaza anda tuget n yixeddamen d irgazen. Leḥmala-s n uxeddim deg yimukan iweɛren, d lxaṭer-is wessiɛen, ǧǧan-tt ad tettuɛeggen deg Tilesdit, deg ɣuct 2016, dima s ṣṣenf n tjenyurt, i wakken ad d-tbeggen ugar tizemmar-is. Am wakken i yetturaju, Ouassila ur tessexṣer ara nneyya n wid i tt-ifernen i waya, imi ibeddi-ines ɣer lxedma yeǧǧa-tt ad tuɣal d tanemhalt deg umekkan-a sin n wagguren kan mbeɛd tisin-ines. Ɣef uqerru n wazal n 120 n yixeddamen, Massa Bouguerrouma, tessawed tessedduy lecɣal akken iwata, almi ula d ixeddamen yellan yakan qeḍɛen layas, uɣalen ṭṭfen imukan-nsen s lebɣi d lferḥ, imi tessaweḍ ad teslal yiwet n liḥala yebnan ɣef teflest gar-as d yixeddamen i wakken ad ddun lecɣal. Mi tt-nesteqsa ɣef yiḥricen n lxedma i tessedduy, Ouassila tenna-d : « Am unebdu am ccetwa, nekni nbedd s aseddu n ufraq n waman n tissit d wid yettuɛeggnen i tfellaḥt, am wakken i nettɛassa abaraj seg tama n tacert neɣ n lixṣas. Aya, d ayen i xeddmeɣ s lebɣi-w, ttḥareɣ ad iliɣ ɣer tama n yixeddamen, mebla ma yekcem-iyi ukukru neɣ tugdi deg yimukan-a iweɛren, yellan seg zik i yirgazen kan ». 

  M. Smail 

  
 Di lawan ideg ttnaɣen di Merruk yimeɣnasen akken ad tesṭeɛref tgelda n Muḥemmed wis 6 s Yennayer d ass n lficṭa taɣelnawt, tessuffeɣ-d ussana kan Tmurt n Tunes kraḍ n yiɣeḍmen (Timbres) ɣef yibabaten (Papes) iqdimen n Ruma i yesɛan lasel d amaziɣ. Ibabaten-a i yettwassnen ayendin, mačči ala deg umezruy n Tunes, d Victor amenzu, Gélase amenzu d Miltiade. Akken ma llan ruḥen si Tmazɣa, ɛeddan-d d iqerra seg Tmesgida n Ruma, rnu wwin-d ayendin d rryuy d tektiwin iɣef mazal yella umeslay ar tura. 

 Miltiade yewweḍ i teglizt n Ruma mi tella deg yir liḥala, armi bḍan ula d ineflasen garasen, abeɛda akked tmesgida n Tefriqt. Yella seg wid iqeblen akk tisraṭ d tlelli n usemres n ddin. Gar tigawin i iga daɣen, d tikci n uɣrum baṭṭel i yiẓawaliyen armi ula d Saint Augustin isemma-as « Ababat n uɣref amasiḥ». Amedya n Victor amenzu, i yeddren di tallit n Tertullien, yella d ababat di taggara n tasut tis snat, am wakken i yesseqdec aṭas tutlayt talatinit di tsekla tamasiḥt. Yella yettwassen s terẓen-is d usuddes i tmesgidiwin i yella yeddebbir, ma nga aserwes akked tid n ccerq. 

 Ma yella d ababat Gélase, neɣ Ɣilas s wudem idetti, yettwassnen ɣef umennuɣ i d-yewwi akken ad tqerreɛ tsertit ɣef tmesgidiwin. Yura ula d netta ddeqs n yiḍrisen, di yiwet n tallit n leḥris d temhersiwin i d-yewwin ula d aɣelluy n Ruma deg useggas n 410. Si tama n yimeɣnasen n Timmuzɣa d wid n yizerfan n umdan, aṭas i iwalan ccɣel-a di Tunes d ayen yelhan ulamma tamaziɣt mazal ur tesɛi amḍiq s wudem unsib, d ayen i yeǧǧan amennuɣ ɣef tmagit sɣur Yimaziɣen n Tunes yeqqim-as-d umecwar. 

 « Mačči d taɣawsa meqqren i lfayda n laṣel amaziɣ i texdem tmurt n Tunes. Maca mi ara nwali amezruy n yibabaten-a d wamek llan qqnen i ddin n tmasiḥt, nezmer ad d-nini d ayen igerrzen ula i tugdut d uqader n tlelliwin », i d-yenna yiwen n umeɣnas. 

  M. K.  

  
 S twizi gar Tddukkla tadelsant Tadukli, tiddukkla tadelsant Itri n Ssgen, Aseqqamu n teqrart Tafat akked win n Tafukt, ad d-yettwaheggi usfuggel n yixef n useggas amaziɣ, i wass n sem d sed i d-iteddun, 11 d 12 yennayer 2018. Ɣef wakken i d-tewwi teɣbalut-nneɣ, ad yemmag usihar-a s wahil d amerkanti, deg uɣerbaz amenzu n umeɣras Xelfa Hmed akked umḍiq iwumi ssawalen Tabraḥt, i yellan yakan di lemsaq n temnaḍt-nni. Seg wayen ara yilin si tnezzayt n wass armi d tameddit, d timsikniyin n yidlisen, iḍebsiyen, imagraden akked tɣawsiwin tansayanin yemgaraden, am yal tikkelt. Syin, akkin seg uzal n wass, yetturaǧu daɣ ad yili kra n ccna n talilin, ara d-yawin abeɛda ccnawi-nni imḥaddiyen, akked wid i d-yettmmeslayen ɣef tmagit d lasel. Llant daɣen tceqqufin n umezgun deg wahil, imi yuɣ tannumi ula d azayez akked ssenf-a n tẓuri. Ugar n waya, ad d-yettwaheggi yiwen n usarag sɣur Mass Sadeq Aqrur, ara d-yawin ɣef umennuɣ amaziɣ s umata. Syin akkin, d nnuba n tnagiwin sɣur kra n yimeqqranen ɣef umezruy n taddart n Ayt Mbarek i yesnubegten armuden n ttiɛad-a. Gar wakud d wayeḍ, ad d-yettwasuddes umsizwer n wunud (plat) ansayan ifazzen ara d-gent twaculin. Rnu-as daɣen, ad ḥeḍren akk yimezdaɣ n taddart i rreḥba n wučči ara zdin akken lwaḥid. Ad yili ula d asenɛet n tmelsiwin tansayanin, ama sɣur arrac, tiḥdayin, irgazen, tulawin, imɣaren neɣ d timɣarin. Ad d-yeḍru waya tama yiḍebbalen ara asen-d-iḍebblen tagnit alamma kfan tigawt-nsen. Ɣer taggara, ad d-nerr awellih belli, i wayen yerzan igerdan, ad d-heggin yiɛeggalen n tddukkliwin-a yiwen n uḥanu (atelier) n usuneɣ ɣef ddemma-nsen i lmend n Yennayer-a.

  M. K. 

  
 I lmend n wass agraɣlan n yizerfan n tmeṭṭut, ihegga-d Uxxam n yidles Mulud Mɛemmri yiwen n wahil i yebdan seg wass n 6 di Meɣres armi d 10. Yebda leqdic s usaru ‘’Tiɣri n uẓar’’ i d-yettwasufɣen sɣur aɣerbaz n yigerdan Dacine. Aṭas n temsikniyin i d-yellan ɣef wayen yeɛnan tameṭṭut ama d lbus, tiqendyar n leqbayel, allalen n talext, tiɣawsiwin n lfeṭṭa, inawalen iqburen , tizidanin neɣ allalen n cbaḥa. Akken daɣen i llant tlawin i d-ixelqen tikebbaniyin n taɣulin yemxallafen. Gar wid i d-nemlal di temsikniyin-agi Mass Mouloud Oukaci, d yiwen i ixeddmen iqraben i ttawint tlawin s yiwet n tnalit n yimaziɣen. Irennu-asen i yiqraben-agi tiɣmiwin d izegzagen n yimaziɣen. Yenna-aɣ-d d akken ‘’ilaq ad nessefti di tmurt-nneɣ, s wayla-nneɣ. Ilaq ad nessebgen ayla-nneɣ deg umaḍal merra’’. Ula d adlis, fkan-as amḍiq deg rreḥba-a, imi aṭas n temyura i d-yettunecden akken ad seknent ayen ttarunt. Akken daɣen i tuɣal tejmilt i tlawin i ixedmen deg yidles. Ma deg Uxxam n yidles n Iɛezzugen, yella-d yiwen usarag ɣef wazal i tesɛa tmeṭṭut deg tmetti. Seg tama-nniḍen, iɛedda-d usaru ‘’Les porteuse du feu’’ n Fekiri Faouzia. deg Uxxal n yilmeẓyen n Ɛin El Ḥemmam akked ‘’Adrar n Baya’’ n Bouguermouh ssinima n Tizi Uzzu. Seg tama n yisaragen, ad d-nebder yiwen i yewwin asentel “Quand la femme oeuvre pour la culture algerienne authentique” i d-yettwaheggan sɣur Massa Djouher Amhis (d taselmad di tesdawit ), Massa Tamderari Lynda (D taneɣmast deg umaṭṭaf wis 3 ), Massa Heffaf Nadia ( d tanaẓurt ). Ula d tilawin i yesɛan tikebbaniyin, akken i d-udreɣ yakan, llant di ttiɛad, imi tettwaxdem yiwet n La tannant n ‘’Leadership féminin’’ deg temkarḍit n temdint. Ma yella d ass n lexmis, aṭas n rreḥbat n ccna i d-yellan deg Uxxam n sinima. Iɛedda-d usaru ‘’Yemma’’ n Djamila Sahraoui. Ula d tiddukiliwin, llant-d i lmendad n tugnit-a yecban tiddukkla Ixulaf n Ǧerǧer i d-yewwin yiwet n tmezgunt iwumi semman ‘’Ad neqqim d twacult’’.

  Yamani Souhila 

  
 I lmend n usmekti n tmesbaniyin n 11 duǧamber 1960 i xedmen Yizzayiryen yettidiren deg tmurt n Fransa imir-nni, d wazal i sɛant deg umezruy n tmurt n Lezzayer, ttwasuddsen-d kra n leqdicat idelsanen swayes i d-smektan timesbaniyin-agi iɣef ɛeddan 57 n yiseggasen fell-asent, maca mazal ccfawat n ttraḍ deg wallaɣen n yimdanen. Yella-d leqdica-agi deg Uxxam n yidles Mulud At Mεemmer n Tizi Uzzu, ass-nni n lḥed 10 deg waggur-agi n duǧamber ideg nella. Deg tzeqqa n temsikniyin, tella-d temsikent akked tezrigin n yidlisen yerzan amezruy, tella-d diɣ temsikent n yimagraden n tɣamsa, tugniwin,…atg. Ma deg tzeqqa tameẓyant n umezgun, ɣef 13h30 d afella, yella-d usenɛet n yiwen n usaru n ṭtrad, s umata u ɣef wayen swayes i d-glant temsbaninyin-agi 11 duǧamber 1960 s wuzig. Syin akin d asarag, ddima, ɣef tmesnabniyin-agi, sɣur Mass Abdel Madjid Chikhi s yisem-is d anemhal n yiɣebran (archives), am wakken daɣen i d-llant tnagiyin n Mass Meddou Med Said, s yisem-is d aneɣmas, yerrna yedder tallit-nni. Ma d ass-nni n letnayen 11/12/2017, deg tsebḥit n was, tella-d tirza n yinelmaden d yilmeẓyen ɣer Usalay n Abane Ramdane. Am wakken daɣen i d-tella, deg tzeqqa n temsikniyin, yiwet n temsikent akked tezrigin n yidlisen yerzan amezruy, tella-d diɣ temsikent n yimagraden n tɣamsa, tugniwin,…atg. Ma deg tzeqqa tameẓyant n umezgun n Uxxam n yidles ɣef 10h00 n ssbeḥ, yella-d usenɛet n usaru-nni “Leǧruḥ, gar usmekti d tatut”, n umsuffeɣ Larbi Kamel. Syin ɣer-s ɣef 14h30 n tmeddit deg tzeqqa n tmeɣriwin, ddima n Uxxam n yidles, tella-d tmeɣra d tajmilt i twaculin tigrawliwin, s lemɛawna n Tuddsa taɣelnawt n yimjuḥad d warraw n ccuhada akked yessi-s n tuǧǧal n yimjuhad n lwilaya n Tizi Uzzu, tella-d diɣ tɣuri n yisefra n ṭtrad akked yicewwiqen n lgarra-nni. Ikemmel leqdic-agi deg Uxxam n umezgun amniḍan Kateb Yacine, ɣef 14h00 n tmeddit, s wurar n yiwet n tceqquft n umezgun “Le foehn” neɣ abujad, yura Mulud Mɛemmri, i d-yessuffeɣ Uxxam n umezgun Kateb Yacine. Am wakken daɣen i d-tella deg tazeqqa n yisaragen Wammas adelsan Krim Belkacem n Azazga, ɣef 14h00 n tmeddit, urar n tmezgunt-nni “Amsruf ur ntettu”, n umsuffeɣ Abederrhmane Houche. Ad nesmekti kan s yidisan i d-isuddsen leqdic-a, gar-asen: Tanmehla n yidles n lwilaya n Tizi Uzzu, Axxam n yidles Mulud At Mεmmer n temdint-agi d Tneḍfart-is n Azazga, Axxam n umezgun amniḍan Kateb Yacine, tazeqqa n ssinima n Tizi Uzzu, s tallelt n waṭas n yimεiwnen yecban: Tasqamut n leqdicat idelsan d wid n tẓuri, Tanmehla n yimjuhad, Asalay amniḍan n Tizi Uzzu…atg.

  Ghani Amazigh 

  
 Aṭas n tddukkliwin i d-yennulfan iseggasen-a iɛeddan, i d-yettnulfayen ula taggara-a deg tmurt n leqbayel, neɣ deg tmura tiwerdanin anda llan yimesdurar. Tawilayt n Tubiret d yiwet seg gar twilayin i d-yesnarnan amḍan ameqqran n tddukkliwin i iqeddcen ama ɣef yidles, s tfaskiwin n yisefra d ttiɛadad n umezgun, neɣ ɣef taɣulin-nniḍen, am waddal. Seg gar tddukkliwin-a i d-slulen yimezdaɣ n Tubiret, i yettwassnen s tḥerci-nsen deg unnar n tigawt d leqdic, ad d-nebder Tiddukkla Tala n Wudi i d-yegren ula d nettat iman-is ad d-tefk ayen iwumi tezmer s lecɣal-is. Tiddukkla-a tamaynut, i d-ilulen ass n 16 deg wayyur n yunyu, aseggas n 2016, tefren ad ilin leqdicat-is cudden s umur ageɛmir ɣer tmerrit d thuski n ugama d twennaḍt. Ula d isem Tala n Wudi i as-fkan yiɛeggalen-is, yettwakkes-d seg yiwen n wadeg acebḥan i yellan ɣur-sen di taddart n Tqerbust, ideg tella Tala-nni tazedgant. Ɣef wawal n uselway n tddukkla Tala n Wudi, Mass Farid Taoudiat, ssebba i ten-yeǧǧan ad d-snernin tidukkla n tmerrit, teqqen ɣer tirza n xilla n lɣaci, ama d wid iqerben, ama d iberraniyen, ɣer umkan-nni yellan deg udrar, yeččuren d ṭṭjur i d-ixeddmen tili. Daymi dɣa i asen-d-tusa tekti ad rren adeg-nni d amekkan n tmerrit, ad t-ttawḍen yimdanen amek ttawḍen imukan-nniḍen, am Tigejda d Yemma Guraya, akken ad d-gen tadfi i wallen mi ara ttwalint deg tugniwin-is ticebḥanin. Seg gar leqdicat n tddukkla Tala n Wudi, yella uḥewwes ɣer temnaḍin n tmurt, i yesɛan imeḍqan igerrzen, d unadi ɣef wayen yeṭṭfen deg wansay, ama s lecɣal n tmeṭṭut neɣ n urgaz, imi iswi n uḥraz n tjaddit yekcem seg tazwara deg wahil n yiɛeggalen. « Nessutur deg tlawin-nneɣ ad aɣ-d-fkent kra n tɣawsiwin n zik, am dduzan n uẓeṭṭa d tasirt, ad nxeddem yis-sent timsekknin (tifsarin). Nessaram ɣer sdat ad neldi aɣerbaz n useḥfeḍ n lecɣal iqburen i wakken ad yidir wansay-nneɣ ». I d-yenna uselway n tddukkla Tala n Wudi. Ad teqqim tddukkla-a d turmidt deg leqdicat-is ɣas tettmagar-d uguren tikwal. Ad d-teggar daɣ tiɣri i kra n win yebɣan ad yekcem deg-s, ad yallel s wayen iwumi yezmer akken ad yefti leqdic-is.

  Kaisa Khalifi 

  
 Dimecṭaḥ i d imal n tmaziɣt, ma nebɣa tamaziɣt ad tidir, ad temhaz, ad teḍfer abrid n tussna d taɣulin n usnulfu, yewwi-d kan ad tt-telmed teḍfert akken iwata, ilaq ad tettwaẓẓu leḥmala n tmaziɣt deg wallaɣen n yimecṭaḥ. Dɣa taggara-a aṭas n yifarisen i d-yettlalen d imaynuten i tecriḥta n yigerdan, ama d idlisen, d tizlatin –tividyutin d yizmamen i usuneɣ d tira. Ma d ayen i d-yellan d amaynut ass-nni n umenzu n yennayer 2970, iban ad dyernu abaɣur-is i uḥric-a. 

 D yiwet n tiliẓri Web i yewwin isem n “bebenneɣ”, iɣef tebges i usnulfu-s yiwet n terbaɛt n yilmeẓyen d telmeẓyin, d tin ara yefken afud i uckunṭeḍ n yigerdan deg laṣel-nsen, ad asen-tmud tagnit ad lemden, ad cnun, ad arun s tutlaytnsen, akken yes-s ad d-kkren, ayɣer ala, deg yimal ad uɣalen d imussnawen, d imesnulfuyen deg waṭas n taɣulin s tmaziɣt-nsen. Tiliẓri Web “bebe-nneɣ”, ar tura tebḍa ɣef kraḍ n yiḥricen; yal yiwen s wazal-is. 

 Izlan n mmi, d aḥric ara yeslemden i uqcic awalen imaynuten s teqbaylit, yal tikkelt, s tezlatin yessedhayen, neɣ s tezlatin-timucuha n yiɣersiwen (cantiques), (Md: Afruxnni-inu), d tadwilt i d-tessenɛat Tnina. Tayeḍ, d tadwilt i d-yessenɛaten iselsa swayes tettwassen tmazɣa s umata, d temnaḍt n leqbayel, u d tagnit i yimawlan ad awin tarwa-nsen ɣer usira n Tiliẓri, ad asen-selsen iselsa imaziɣen, deg tegnatin n tmeɣriwin deg yiɣerbazen (yennayer), deg yixxamen (amulli n tlalit), neɣ deg tddukkliwin (timsizliyin gar yinelmaden), tessenkad-itt-id tedwilt-a Lydia. 

 Akken daɣen i tella “Taɛcuct”, d tadwilt n wurar d usnulfu, deg yal uṭṭun, sin n yimdukkal ad fernen yiwen usentel, u ad ttmuddun isastanen fell-as, d urar ideg ara fernen yiwet n tririt gar kraḍ n yisteqsiyen. D tamecṭuḥt Kamilia i d-yessenɛaten tadwilt-a. I wid yebɣan ad sigzen tarwansen imecṭuḥen, ad naf tella tansa n internet: <a class="__cf_email__" data-cfemail="de9c9b9c9b90909b99969eb6b1aab3bfb7b2f0bdb1b3" href="/cdn-cgi/l/email-protection">[email protected]</a>, neɣ deg facebook : bébé nnegh. 

  Kh. A.  

  
 Yetturaǧu ad d-yeffeɣ deg wussan-a wungal amaynut n umyaru Omar Oulamara s usentel n “Agadir n Roma”, ɣer teẓrigin Achab. Akka i t-id-yenna dɣa bab n teẓrigin-a, Remḍan Achab deg usebter-ines n Facebook. D ungal ara d-yernun asurif-nniḍen i tsekla tamaziɣt yettaẓen ɣer sdat skud ttlalen-d yidlisen s lebɣi sɛan yimyura yecban Ɛumer Uleɛmara ɣer tira d tukci n wazal i umezruy d yidles amaziɣ. 

 Ɛumer Uleɛmara, yettwassen ladɣa s yidlisen icudden ɣer umezruy n yimaziɣen, imi ddeqs yakan i yura deg-sen u yessekfel-d aṭas n talliyin iɣef d-ɛeddan Yimaziɣen seg Rruman ɣer da. Yura 8 yidlisen, gar-asen “Iberdan n tissas, Tullianum, Taggara n Yugurten, Timlilit di 1962, Taɛrabt-Tineslemt n usekkak”. 

 Ungal n tikkelt-a, war ccek, aṭas diɣ n ubaɣur ara yaf yimeɣri deg-s, acku d win yesɛan azal. D asmekti, belli amyaru-a yeɣra tussna tafizikt, u yella gar yimeɣnasen imenza i yeɣran tamaziɣt ɣer Dda Lmulud di tesdawit n Lezzayer deg yiseggasen-nni n 70 ɣer tama n Muḥya d wiyaḍ. Ɣef wakken i t-id-yenna ihi Mass Achab, yetturaǧu ad yili udlis-a deg tazwara deg Tizi Uzzu, Bgayet d Lezzayer tamanaɣt ladɣa. Taɣuri igerrzen d ubaɣur yelhan i temkerḍit n wid ara t-id-yaɣen. 

<p style="text-align:right">  Kh. A 

  
 Ass-nni n lexmis 18 deg waggur n yennayer 2018, i tebda s wudem unsib tezrigt tis snat n rreḥba n udlis, deg temkerḍit n tɣiwant n Tizi Rached. D timsikent s usenzi i d- yellan ɣef teɣzi n tlata wussan, imi tebda ass-nni n 18/01/2017, tekfa sendiḍelli n ssebt 20/01/2018. D rreḥba n udlis deg tezrigt-is tis snat, ideg ttekkint kra n tezrigin i yexdmen timsikiyin n yidlisen-nsent, ad d-nebder gar-asent: Arts Plume, La pensée (…). Am wakken daɣen i d-llan wazal n 10 yimura, i ixdmen azenzi s ubuddu n yidlisen-nsen, gar-asen: Ahcène Mariche, Idir Bellali, Mohand Nait Abellah, Farida Sahoui…atg. Leqdic-agi adelsan, thegga-t-id tddukkla tadelsant “Tamussni” n taddart n Icheraiouen, d tagnit i wakken ad mlilien yimeɣriyen akked yimura. D tagnit daɣen n tmussni akked ulamad d ubeddel n tikta gar yimdanen. Dɣa aselway n tiddukkla-agi, Mass Amazigh Laissaoui imeslay-d i uɣmis n “La Dépêche de Kabylie”, ɣef temsalat-agi, dɣa yenna-d: “ Nga tazrigt tis snat n rreḥba-agi n udlis, neɛreḍ ad naweḍ s iswi-nneɣ, maca imdanen n Tizi Rached ur d-cqin ara deg udlis. D tamsalt iɣef nessḥasef aṭas, am tezrigt n yilindi am tin n useggas-as, ulac d acu i ibeddlen”.

  Adaoun Abdelghani. 

  
 Tella-d ddurt yezrin, tezrigt tamezwarut n rreḥba taɣelnawt n tẓuriwin d tgemmi, i d-yellan di Suq Lḥed talemmast n tɣiwant n Tmizar n Sidi Menṣur, i d-yezgan deg ugafa-asamer n lwilaya n Tizi Uzzu, tebɛed ɣef temdit-a s wazal n 30 n yikilumiṭren. D tazrigt yeddan ɣef teɣzi n 5 wussan, imi telli tiwwura-a ass-nni n ssebt 04 ɣuct 2018, tessuli larebɛa-agi iɛeddan 08 di ɣuct-agi ideg nella. Tella-d tesfugla n tulya tunṣibt, ssebt-nni iɛeddan, anda i d-iberreḥ uselway n useqqamu aɣerfan awilay (APW) n Tizi Uzzu, Mass Youcef Aouciche s tukci n usekbel (subvention) n tedrimt s lqidar n 500 000 DA. Deg wawal-s, yuɣal-d dɣa ɣer wazal sɛant tfaskiwin d tmerɣiwin-agi n tgemmi ɣef tdamsa n tmurt, d ayen i yeǧǧan tuddsa-agi n (APW), ad tɛiwen azal n 20 n tfaskiwin d rreḥbat i d-yettilin yal aseggas di lwilaya n Tizi Uzzu. Ma ɣef wahil n rreḥba-agi, yella-d d anesbaɣur, anda i llant wazal n 80 n temsikniyin sɣur ugar n tmanyin n yimsikniyen i d-yerzan seg 15 n lwilayat n tmurt yecban; Lemdiya, Mila, Sidi Bel Ɛebbas, Lezzayer, Adrar, Tamenrasset…atg. D timsikniyin yemgaraden, i icudden merra ɣer tgemmi tamaziɣ s wuzzig d tgemmi tazzayrit taɣelnawt s umata, yecban afexxar, lfeṭṭa, asewwi n leqbayel, iselsa…atg. Am wakken diɣen i d-llan ɣef teɣzi n 5 wussan-agi n temsikent, leqdicat idelsanen deg uɣerbaz alemmas n Suq Lḥed. Ma d tasfugla n taggara, tella-d larebɛa-agi deffir-nneɣ deg tmeddit n wass, llan-d deg-s daɣen waṭas n leqdicat. Am wakken i d-yuɣal diɣ uselway n tɣiwant n Tmizar Mass Lounes Djouadi ɣer tikti n rreḥba-agi, dɣa yenna-d: “D tiddin i nedda ɣer sdat, imi di 2010 d 2011 nexdem rreḥba n tinḍi, ma d tura d rreḥba taɣelnawt d tgemmi d tẓuri”. Ma si tama-s uselway n tddukkla Tigemmi, Mass Ferhat Dahmane, yenna-d: “Iswi-nneɣ deffir n usuddes n rreḥba-agi, d aseḥbiber ɣef tgemmi akked tẓuriwin-nneɣ. D tagnit daɣen i umbaddal n tektiwin gar yinẓuren akked yimdanen, d adeg diɣ n tunzut n yinḍan-nneɣ yenṭṭaren aṭas”. Ad d-nesmekti kan belli taddart n Tmizar n Sidi Menṣur, tewwi arraz amezwaru n temsizzelt n tezdeg Aissat Rabah deg useggas n 2015. Tettwassen daɣen tama-agi s tfellaḥt, ladɣa s ttrebga n lmal akked tmeɣra n uyefki. Ɣer taggara, ad nebder imsuddsen n rreḥba-agi tamezwarut taɣelnawt n tgemmi akked tinḍi n Tmizar, ad nezwir si tiddukkla “Tigemmi” i useḥbiber ɣef tgemmi d tẓuri tamensayt, s tallelt n useqqamu aɣerfan aɣiwan (APC) d win lwilaya (APW) n Tizi Uzzu. S lemɛawna n tenmehla n yidles, tanmehla n waddal d yilmeẓyen, taxxamt n lḥiraft ufus…atg.

  Ghani Amazigh 

  
 <span style="text-decoration: underline;"> Isufar </span>

 -1 n uyaziḍ

 -2 n tbeslin

 -2 n tɣenjawin 

 n lmakla n zzit

 -1 n tɣenjawt n lmakla

 n wudi

 -1 n wamud n lḥmmez

 -500 g n lleft 

  -3 n tdeggar n zrudiya

 – lmelḥ, ifelfel aberkan

 <span style="text-decoration: underline;"> Aheggi </span>

 Gezmet ayaziḍ-nni d iftaten, glut-t daxel n tasilt s wudi, lebsel igezmen, ifelfel aberkan akked lmelḥ. Terrem-as azal n litra n waman, ternum-as lḥemmez, syin teǧǧem-t ar d-yazyag. Rret recta daxel n tseksut, terremt s ufella n tasilt ad teww azal n 25’. Kkset-d taselsut, teslexsem recta s waman, syin, terrem-tt s ufella n tasilt, tɣumem-tt, ad tkemmel tiwwin. Mi ara yeww uzaziḍ-nni, rret lleft akked zrudiya, ad teww.

  S tezmert-nwen. 

  Daya 

  
 Segmi d-tettqarab tfaska tameẓyant n yinselmen, seld ayyur n tuẓamin, yebda uɣerman n usamar n Bgayet yettḥulfu s teɣlayt n yisufar n wučči, abeɛda tidelt (lxeḍra) d yigumma. Ulamma taɣlayt-a, tban-d yakan ddeqs n wakud ɣer deffir, maca deg tuffɣiwin tineggura i ulzuz i walan tuget n medden yir agemmuḍ ɣef texriṭ-nsen. Imi aṭas iwumi gren irebbi, akken ad sfugglen lɛid n ufḍar s yal ssenf n yisufar, llan wid i d-imuggren sdat-sen ulamek. « Zemreɣ kan ad d-iniɣ d tuqqda i aɣ-teqqden s sswami-a. Ulayɣer akk ad yessirem uẓawali ad d-yaɣ ayen yebɣa wul-is ». I d-yenna yiwen n umezdaɣ n Ayt Smaɛel. Ilaq ad d-nini belli yerna-d waya aṭas n wurrif i yiɣermanen, ugar n wayen sɛan d iɣeblan inmettiyen. Tikwal d aḥric n yimarkantiyen i yettcektayen ɣef duru ma terna di ssuma n yisufar, ama d igejdanen seg-sen neɣ d wiyaḍ. Amek ihi ara yili waddad n ugellil, ur nessawaḍ tikwal tajernant taddayt yettwaḍemnen (SMIG) i wayyur. Deg waya, mačči ala lxeḍra i yeɣlayen, imi tewweḍ llubya ɣer 240 n yidinaren i ukilu, cclaḍa ɣer 140 n yidinaren, iṭenṭumen ɣer 120 n yidinaren. Maca, ula seg tama n yigumma, seld mi qeɛden cwiṭ di ssuma, ulin ubanan d uḍeffu (teffaḥ) am wakken ur asen-yettizmir qrib ula yiwen. Tura akka deg Lberj n Mira d Ayt Smaɛel, yewweḍ ubanan ɣer 650 n yidinaren i ukilu. « Greɣ zun ad d-aɣeɣ akilu n teffaḥ ussan-a kan. Maca akken kan i yi-d-yerra umsenzu i tririt-iw mi steqsaɣ acḥal ssuma-s, dindin bedleɣ rray. D awezɣi ad serrfeɣ ugar n 1000 n yidinaren i ukilu n teffaḥ ». I d-yenna s usḥissif uɣerman-nniḍen. Di teswiɛt-a, llan wid yerran llum srid ɣef yimetjariyen idiganen, war ma walan ansi i d-tettas sselɛa-nni. Imi ɣef wawal n at tḥuna, nutni teddun kan akken yedda ulzuz aɣelnaw. Meḥsub ma yella uɣen-d isufar s rrxa, ad ten-aɣen medden rexsen, ma wwḍen-asen-d ɣlayit di ssuma, ad ten-awin medden ɣlayen. 

  M. K.  

  
 Ɣas ma qrib dayen ad yekfu useggas aɣurbiz 2017-2018, mazal inelmaden n tesnawit tamaynut, iwumi fkan, deg wakud yezrin, isem n urgaz n tegrawla Ḥusin Ayt Ḥmed, ttmagaren-d lexsasat di tɣuri-nsen. Ma nuɣal ɣer deffir, yewwi-d ad d-nebder aɣilif amezwaru i d-yellan deg-s, imi d-iban lexsas n yiselmaden d win iḍurren aṭas arrac n tesnawit-nni. Aya mbeɛd mi asen-yexreb wahil imi qqimen acḥal d ussan war timsirin akk i asen-ilaqen. Qqaren kan ɣur kra n yiselmaden i d-yettwaheggan send ad yebdu useggas amaynut n tɣuri. Armi dɣa rwan araǧu akken i d-ttwawfen yiselmaden-nni ixussen, yefra wugur mi qqlen zemren ad ɣren ula d isragen i yellan ttruḥen-asen. Maca, ɣas tettwareqqeɛ yiwet n taluft yennerna-d uɣilif-nniḍen n usunded i iḥettmen aṭas n yinelmaden n tmurt, gar-asen wid n tesnawit n Ḥusin Ayt Ḥmed, ad ḥebsen leqraya, ad qqimen tawala taɣezfant deg yixxamen-nsen d wakken uɣalen ɣer leqraya n yal ass. Dɣa ula deg ddurt-a yezrin, mi sɛeddayen yinelmaden ikayaden n ukraḍyur aneggaru, ur asen-tettwaxdem ara tgella deg twala n usɛeddi-nni. D wayeḍ n lexsas ur neɛjib i warrac d yimawlan-nsen, ladɣa imi deg wussan-nniḍen n tɣuri, yettwaggay-d wučči i yinelmaden. Meḥsub lexsas-a ur asen-yehwi ara seg yiwet n tama, acku yella-d di lawan ideg mazal ciṭ n wakud i wakken ad yekfu useggas aɣurbiz, ad bdun yimuras n usgunfu deg unebdu-a i d-yettaẓen. Aṭas i ssarmen limmer ttwasseččen warrac ula deg teswiɛt n yikayaden, ɣas sɛeddayen kan izegnaten n wussan, imi llan yinelmaden ibeɛden ɣef yixxamen-nsen, sruḥuyen ugar n wakud deg ubrid, sebbren i laẓ nnig ɛeyyu n truẓi n uqerruy deg yikayaden. Di taggara, ad d-nesmekti d akken anemhal n tesnawit n Ḥusin Ayt Ḥmed Mass Racid Rebbaɛi yesneɣmes arrac s uzemz n useɣti n yikayaden ara yilin seg wass n 27 alamma d 31 maggu 2018, iger-asen daɣen tiɣri ad ḥeḍren i useɣti-nni acku yezmer ad ilint tuccḍiwin ara iḍelmen albaɛḍ seg-sen. Ma ɣef yinelmaden ara yesɛeddin akayad n BAC, yenna-d Mass Rebbaɛi ad asen-ǧǧen tasnawit teldi alamma d ass n 19 deg wayyur n yunyu.

  Kaissa Khalifi. 

  
 Deg umenzu n waggur n cutember 2018, rnan yimɛelmen n ttawilat n usiweḍ gar Dayra n Mɛatqa ( Taɣiwant n Ṣsuk n Letniyen, d tɣiwant Mɛatqa) d ugerzu n Tizi-Uzzu, ssuma n usiweḍ s wazal n 10 n yidinaren. Yella-d waya mebla ma sɛelmen ula d yiwen, ama d tanmehla n usiweḍ n Tizi Uzzu, ama d imsiklen (voyageurs). Sdat n array-agi n tmerna, imsiklen n yal ass yettawin abrid-agi n ugerzu wis 147, yerkeb-iten lɣiḍ meqqren. Dɣa ɣef leḥsab n yimeslayen-nsen, aya dayen yeffɣen i usaḍuf, dayen i d-yellan mebla ma sɛelmen imsiklen d imḍebbren teɛna temsalt. Yiwen imsikel ur yufi ara ula d awalen iwatan akken ad d-ibeggen lɣiḍ-ines sdat n array-agi n tmerna, dɣa yenna-d : ‘’Deg tmurt-a, yal wa ixeddem akken yebɣa, ala taḥraymit ɣer tayeḍ. Timerna deg yal isufar ɣef leḥsab n wudmawen. Seg dqiqa ɣer tayeḍ, s lebɣi n yal yiwen, ad yernu akken yebɣa, amzun ulac imḍebbren n uwanak . Tamurt, ha-tt-an la tleḥḥu srid s iɣzer. Dɣa amek ara yeqbel wallaɣ n umdan timerna deg tewtilin yecban tidak n usiweḍ n temḍiqt-agi-nneɣ ? Ulac amḍiq anda ḥebsen ttawilat-nsen, gren-naɣ sdaw n tlegwit-nni (pont) n unnar amellal, amzun d ilfan, mebla ma ḥṣan s imihan n umḍiq-agi. Rnu ɣef yimsiklen, ḥebbsen-ten deg tlemmast n ubrid ameqqran, dayen i d-yeglan s waṭas n twaɣiyin ɣef yimsiklen. Amek akka ad neqbel s tmerna ? Ur sɛin ara ula d tesriḥ n tmerna seg tenmehla n usiweḍ.’’ Tawiɣit, d akken ula gar-asen yimsiwḍen, ur dduklen ara ɣef yiwen n rray, amur ameqqran deg-sen ur qbilen ara rray-agi n tmerna, dɣa yal wa iteddu d lebɣi-is. Wa itekkes kan am zzik, wa yerna deg ssuma.Tanmehla n usiweḍ n ugerzu n Tizi-Uzzu, seg yidis-is, tewwet-d deg rray-agi n tmerna, mazal ar tura urɛad i d-tufa tifrat i temsalt-agi. Iɣeblan, zgan gar sin yidisan, imsiwḍen d tenmehla n usiweḍ, seg useggas n 2013 ɣer wass-a. Aya, yusa-d seld aɣbel n tufɣa n yimsiwḍen n dayra n Mɛatqa seg umḍiq n uneḥbus n ttawilat n usiweḍ n Bouhinoune, ɣer umḍiqt i deg llan tura s sseba n ssuma yulin i d-ḍelben yimḍebbren n umḍiq-agi n uneḥbus. Rnu ɣef waya, yella-d deg sin wagguren iɛeddan uneḥbus ɣef lxedma s sseba n tuksa n lekwaɣeḍ i wugar n 15 n yimɛelmen n ttawilat n usiweḍ s sseba n unekcum n ttawilat ɣer tamdint.

   Ali Zalouk 

  
 D ayen yesseḥzanen akk imeɣnasen i yennuɣen d iseggasen-aya ɣef usṭeɛref s tmaziɣt sɣur adabu. Ɣas d tunsibt tutlayt-a di tmendawt, teqqar-d tilawt d akken mazal-itt mačči d tunsibt ɣur ugdud. 

 Ma nekkes taggayt n yimura, ar ass-a deg wussan d timawit i yettselliken tutlayt imi ur tettwasmuzzeɣ twennaḍt akken i d-yewwi lḥal. Ama deg tḥuna, deg tzeɣwa, deg yisensa, deg yifurguyen neɣ rrif ubrid, ulac ad as-yettunefk umkan i tmaziɣt deg wakal amaziɣ.

 Nnan-d yicennayen ɣef waya  
 Nesteqsa kra n yicennayen ɣef taluft-a, banen-aɣ ur gzin addud-a, ɣas ɛerḍen ad gren tiɣri i ugdud. Yiwen seg-sen d Buǧemɛa Agraw i yesɛan tacrift di Bgayet, yura sdat-s s teqbaylit. «D ayen i ilaqen aseqdec n tutlayt deg yal amḍiq. Yella wawal n tmendawt, yella wawal n uɣref. Tura ma yella axxam neɣ taɣawsa d ayla n lḥukuma, d nettat i yewwi-d ad tserref idrimen ad teg tamaziɣt.

 Ma d ayla n wuslig, d netta kan i yettusalasen ad yaru tutlayt-is. Meskud mačči d ayen yellan megdul, d nekni ara yekkren i usenfar», i d-yenna. Ɣur ucennay Yasin Zwawi, i d-iberrḥen s uklip-ines amaynu s kraḍ n tutlayin, ilaq ad yili useqdec n teqbaylit deg yal aḥric. Yenna-aɣ-d: «Ixus s tidet useqdec n tmaziɣt berra sɣur ugdud. 

 Asmi rziɣ i Kanada di 2010, ufiɣ dinna azrug acinwa yura akk s tcinwat. Ula da di Bgayet anda xeddmen Yicinwaten, uran ipanuyen s tutlayt-nsen. Ihi aseqdec n tutlayt d ccɣel-nneɣ merra ». Ula d Ḥasan Aḥres yefka-aɣ-d tamuɣli-s ɣef useqdec n tutlayt di berra. « Asenseb n tidet ma yella yeḍfer-d useqdec n tutlayt. Ilaq ad d-tekcem tutlayt-nneɣ di twennaḍt-nneɣ, ad tt-neqqar, ad tt-nettwali deg yal amkan akken ad tt-nennam. Acku aql-aɣ nẓer amek teṭṭfen amḍiq deg umeslay-nneɣ wawalen iberraniyen», i iwala.

 Nnan-d yiselwayen n tɣiwanin 
 Iger-d tiɣri, ussan iɛeddan, uselway n tɣiwant n Ayt Smaɛel, Mass Sadeq Rebbaɛi, i yimsenza-nsen akken ad arun s ufella n tḥuna s tmaziɣt. Ɣef waya yemmeslay-aɣ-d: «Ahat mačči aṭas-aya segmi nebda nesmuzzuɣ tawennaḍt n tɣiwant-nneɣ, maca di tallit-a ala aɣunzu n tutlayt-nneɣ i izemren ad yili d ssebba. 

 Ihi, tiɣri-w ad tt-ceggɛeɣ ula i yiselwayen n tɣiwanin, imi yelha ad nessendeh nekni imezdaɣ ɣef wawal n usmuzzeɣ n twennaḍt». Ma ɣur uselway n tɣiwant n Yiderginen, Mass Racid Xalef, ad yili waya d acqirrew ɣer sdat i nutni d tdukkliwin-nsen. «Nella nedder cwiṭ tirmit-a n usmuzzeɣ n twennaḍt ɣur-neɣ. Mačči s yipanuyen, maca s tbeḥnuqin i nettɛelliq deg yal tama. D acu, tura ttwaɣent. Ɣef waya, aql-aɣ nebɣa ad as-nbedd sya d tasawent i usenfar-a», i aɣ-d-iwekked. Di lawan ihi ideg tutlayt d tunsibt di tmendawt seg 2016 akken i tt-yebɣa ugdud, melmi ara tt-yessenseb dɣa netta?

<p style="text-align:right">  M. K. 

  
 Ulamma deg tmendawt n tmurt n Lezzayer yedda-d umagrad i d-yeqqaren tella tlelli n tesreṭ, meḥsub yesɛa azref yal aɣerman ad yeḍfer ddin i as-yehwan, wanag mačči d ayen i d-ibanen deg unnar. Aya imi, ma nemmeslay-d ɣef yimasiḥen n Tmurt n Yiqbayliyen, ayendin d uguren d lḥers i sɛeddayen ama sɣur yimḍebbren, neɣ ula sɣur kra n trebbuyaɛ n yimdanen. Ussan-a dɣa, di temnaḍt n Buǧima, yefka Mass lwali n Tizi Uzzu asuneḍ i umdal n tmesgida i yellan din, d amḍiq n talwit d tuẓin ɣer Yellu i ddeqs n yimasiḥen. 

 Akken i d-tewwi teɣbalut-nneɣ, yeṭṭef umasay n tmesgida n Buǧima Mass Mesɛud Taklit, ass n, 03 ɣuct yezrin, yiwet n tnecda sɣur ssrabes n yiǧadarmiyen n Makuda, akken ad as-d-mmeslayen ɣef lebɣi n lwali i ubelleɛ n tmesgida-a. I usmekti, lwali-a n Tizi Uzzu yella ɣef uqerruy n Tɣerdayt kra n yiseggasen tura ɣer deffir. Ma d sebba n umdal-a, tcudd ɣer ttesriḥ i ur tesɛi tmesgida, akken i d-iban lḥal. 

 «Ad aken-d-nesneɣmes d akken aram i d-iteddun, 6 ɣuct 2019, ad nekker i umdal n tmesgida-nwen s uxemmel. Ad awen-d-nefk akud i uheggi d usefreɣ n yidigan», d izen i ceggɛen yiǧadarmiyen ɣef wawal n teɣbalut-nneɣ. Seld taluft-a, ddeqs n yimeɣnasen i d-ibeggnen ibeddi-nsen ɣer yidis n yimasiḥen n tama-a n Buǧima. Wwten-d deg tigawt-a i walan d tamḥeqranit, d attɛeddi ɣef tlelli n ddin. «Mačči akk d azref ad tettwamdel tmesgida acku ur frint kra n tlufa n ujerred. Lemmer d abenyan-nniḍen, ur kenniɣ ad gen lḥers ɣef wat-is, akken gan d wat tmesgida», i d-yenna yiwen n yilemẓi. 
  M. K. 

  
  Isufar   

 – 300 g n lfarina

 – 150 g n wudi

 – 3/4 n lkas n uyefki

 – 1/2 n tcelwiḍt n yiɣes

 – Lmelḥ, ssker

 – 6 n tetteffaḥin

 – 1 n tlimet

  Aheggi  

 Sxelḍet akken iwata lfarina akked yiɣes. Rnut-as udi, ssker, ayefki akked lmelḥ, teggumt d takurin. Ḥerrit titteffaḥin, terrem-tent daxel n teṭawwant, ternum-as ciṭ n ssker. Anfet-as ad yeww azal n 6’, reggit-t sya ɣer da. Meslet arekti-nni, terrem daxel-is tteffaḥ, tɣummem-t. Erret-t ɣer lkuca azal n 45’. Mi yewwa, rnut-as iẓmi n llim. S tezmert-nwen.

  Daya 

  
 <span style="text-decoration: underline;"> Isufar </span>

 – 15 n tbaṭatatin timecṭaḥ – 2 n tfenza n ticcert – Taḥcict – Lmelḥ – Ifelfel aberkan – 1 n tɣenjawt n lqahwa n lkemmun – 1/2 n tɣenjawt n lqahwa n yifelfel aḥlawan – 5 n tɣenjawin n lmakla n zzit uzemmur

 <span style="text-decoration: underline;"> Aheggi </span>

 Sirdet mliḥ tibaṭatatin-nni axater ad wennt s yiclem-nsent, syin terrem-tent daxel n tasilt ternum lmelḥ, s ufella n tmes azal n 30’. Ttwalit s lmus ma yella wwant neɣ ala. Mi wwant, smiret-asent aman isemmaḍen, tecqecrem-tent. Erret zzit daxel lmeqla akked yisufar-nni-nniḍen yeqqimen, tanfem ad qqlun azal n snat n ddqayeq, syin terrem lbaṭata s ufella ad d-teqqlu ula d nettat.

  S tezmert-nwen Daya 

  
 Ass n amhad, 28 di duǧember 2017, tella-d yiwet n tmeɣra di tzeqqa n Opéra n Lezzayer ‘ Buɛlam Bessayeh ‘ ɣef 10h i lmend n usfugel n ussegas wis 100 n tlalit n umyaru d umussnaw ameqqran Lmulud At Mɛemmer. Tajmilt-agi, tella-d s ddaw n leɛnaya tunnigt n uselway n tegduda d Useqamu unnig n timuzɣa akked lbusta n Lezzayer imi i d-suffɣen yiwen n yiziwel s teswira n Lmulud At Mɛemmer s wazal n 50 idinaren. Di temlilit-a, yerza-d umaray amatu n Usqamu unnig n timuzɣa Mass Si El Hacmi Ɛessad, aneɣlaf n wadal d yilmeẓyen Mass Uld Ɛli Lhadi , taneɣlaft n teywult d tesnaffukest Massa Iman Huda Ferɛun akked unesɣamu n uselway n tigduda. Am wakken i d-rzan, daɣen, aṭas n yimdanen si yal tamiwin n tmurt: Timimun, Tamenrasṭ, At Yanni, wid n Lezzayer tamanaɣt d wiyad. Ihi, ass-a, ruḥen-d yimeddukal n Lmulud At Mɛemmer s lferḥ d ameqqran i wakken ad-as-rren tajmilt, u ayen d-nnan fell-as drus imi ɣezzif umecwar n Lmulud At Mɛemmeri. Tella-d, diɣ, temsikent n yiwen n tɣuri s tegnatin n 10 tedqiqin n leqdic i yexdem Usqamu unnig n timuzɣa deg ussegas-a n 2017 ɣef tutlayt d yidles amaziɣ t i lmend n lqern n tlallit n Lmulud At Mêmmer, fkan arrazen i krad n yimeddukal-is, deg-sen Mass Mulay Seddiq Sliman, fkan wayeḍ i unesɣamu n uselway n tigduda. Ccnan tezlatin n unaẓur ameqran Idir s ɣur inelmaden n uɣerbaz alemmas n At Yanni Lɛerbi At Ɛmer d At Wacif, d ccnawi n Ahelil Gurara s ɣur tarbaɛt n Timimun. Mass EL Hacmi Ɛessad akked Massa Iman Huda Ferɛun, sstenyan di taggara n temlilit-a ɣef le yiziwel-agi amaynut, ara yettwanzen di lbustat n tmurt n Lezzayer. Ihi, ass-a, nezmer ad d-nini s ttbut d akken ‘’ Yella walebɛaḍ, yella ulac-it, yella walebɛaḍ, ulac-it yella ‘’ 

  Dahlal Chanez  

  
 Ass n 16 di yennayer 1992, terrid-d i tiɣri i wakken ad d-taseḍ ɣer tmurt mi akken talafsa tger-d s annar i wakken ad tt-tessenger. Qessiḥet teswiɛt, yeɛreq ccedd i uyeddid, maca tenwiḍ d akken ur tezmir ad tili tyita nnig n tin n umnekcam i tqubleḍ acḥal d aseggas. Meɛna, d tiyita n watmaten i iɣelben tin n uɛdaw. Akken kan i tebdiḍ asizdeg n teswiɛt, sɣamen-ak-d deg Annaba ass n 29 di yunyu 1992, setta kan n wagguren segmi telliḍ deg leḥkem. Tamettant-ik temgarad akk d tiyaḍ, imi ula d tiliẓri teṭṭef-ik-id srid mi k-nɣan. D acu kan, imeslayen ineggura iwumi i d-tebriḍ ad qqimen i lebda deg cfawat n widen yeḥsan acimi i d-tuɣaleḍ. Assaɣ i ak-yurzen ɣer tmurt d win i ak-yeǧǧan tebddeḍ deg wudem n unekcam Arumi almi d timmunent. Telliḍ seg wid yezdin iɣallen n yizzayriyen deg tlalit n Tirni ara irefden imrigen. Di tal tama n tmurt, di lawan n lḥers, anda ma teddiḍ umnen-k yimdanen ladɣa deg tmurt n Leqbayel. Telliḍ d azamul n umennuɣ, d azamul n tegmat. Meɛna, am kečč am yimeddukkal-ik n umennuɣ, tezzi fell-èawen tegnit iwakken wa yemmut, wa yenfa wa yettwaḥbes. Akka i tḍerru mbeɛd tagrawla. D tamurt n Lmerruk i ak-d-igren irebbi iwakken ad tidireḍ deg-s, teǧǧiḍ tin akken iɣef tɛettbeḍ. Tamettant-ik tsers-d rrehba ɣef tmurt, aṭas iwumi teqḍeɛ layas n tifrat n ccedda. Deffir-k, ugar n 200 000 n wid yemmuten, aṭas ttwaffren d waṭṭanen ur nesɛi leḥsab. Rrebrab ibegges-d ad iquc tamurt, ufan abrid seg temmuteḍ. Tura akka, adlis-nni i turiḍ anda i tegreḍ asteqsi : Sani i tetteddu Lezzayer ? ur d-yelli deffir-s win ara d-yawin tiririt. Nebluhmet, neqqim ! Ṭṭes di talwit, tnejreḍ-d iswi i ccetla, wissen kan melmi ara t-taweḍ ?

  M. Smail 

  
 Macahu tellemcahu ad tt-yeḍbeε Ṛebbi d asaru. Yiwet n tikkelt, tenna-as tmeṭṭut-is i ugellid: “Dɣa ay argaz ma s tidet tḥemmleḍ-iyi, ad ak-sutreɣ kra”. 
  Agellid: “ D acut? Bɣiɣ ad i iy-id-tuqmeḍ tasumta ad teččar s rric n yifrax meṛṛa yettidiren dagi. 

 D ayagi? D ayen isehlen. 
  Iruḥ urgaz, yessawel meṛṛa i leḍyur yellan. Yessegraw-iten-id, yenna-asen: “Yal yiwen deg-wen, ad i yi-d-yefk yiwen n yincew si rric-is i wakken ad uqmeɣ tasumta i tmeṭṭut d arraz. Ihi mi bdan ad d-ssawalen i leḍyur yiwen yiwen s yismawen-nsen, ufan ixuṣ ṣibbus.
  Yenna-as ugellid: “Ad d-truḥem, ad t-id-nadim”. 
  Ruḥen, nudan-t, wwin-t-id, yenṭeq ugellid: “A ṣibbus, εni ur teẓriḍ ara belli snejmaεeɣ-d yakk ifṛax?”. 

 Σelmeɣ ay agellid, acu kan snat n temsal, ceɣbent-iyi, ur tent-fhimeɣ ara, yuɣal a ttxemmimeɣ fell-asent armi ttuɣ ula d anejmaε-agi. 

 D acu-tent akka temsal-agi?

 D anwi i aṭas di ddunit, d ussan neɣ d uḍan? D anwi i aṭas di ddunit d irgazen neɣ d tilawin? 

 Nekk wallaɣ ussan d wuḍan kif kif, irgazen d tlawin daɣen kif kif, ayagi mačči d timsal! 

 Ihi nekk mi akka I n-εeṭṭleɣ mačči akka i yufiɣ ixef-is. 

 Amek ihi? 

 Gar wussan d wuḍan, d ussan i yeqqwan. 

 Amek? 

 Iḍ unebdu mi ara d tεum tziri, rnut-id s ussan acku deg-s izmer ad ixdem umdan. 
  Ma d irgazen d tlawin, ugar tilawin. 

 Amek? Ayɣer?

 Argaz ma yella teḥkem-it tmeṭṭut ɣef wayen ur nemεin, ɣas rnu-t ɣer tmeṭṭut. 
  Agellid yefhem tamsalt, yenṭeq ɣer sibbus: “S tidet a ṣibbus, ɣur-k lḥeqq”. Dɣa imir kan yefhem tamsalt belli fell-as i tt-id-yewwi, yenṭeq ɣer yifrax-nni, yenna-asen: “Dayen ɣas uɣalet ɣer wansi i d-tekkam, yefra unejmuε’’.

  Yahia Yanes 

  
 Yal azniq deg-s tudert, sya d imdanen yettqessiṛen, yettezmumugen, 
 sya d inaẓuren yemgaraden i d-icennun akk leṣnaf yellan n tezlatin neɣ yesunuɣen deg yiɣerban akked d imekwan n mechuren n taddart, yecban Tajmaɛt.

 Seg wass n, 19 ar 26 yulyu 2019,teɛmer tumert taddart n Saḥel. Yal azniq deg-s tudert, sya d imdanen yettqessiṛen, yettezmumugen, sya d inaẓuren yemgaraden i d-icennun akk leṣnaf yellan n tezlatin neɣ yesunuɣen deg yiɣerban akked d imekwan n mechuren n taddart, yecban Tajmaɛt. Tettunefk tegnit i yal yiwen i wakken ad d-yini ayen i d as-yellan deg wul neɣ deg wallaɣ. 

 Ass-a yuɣal-d wazal i tlaba d tayri gar yimdanen. Akka i d Tafaska n Siwel-d tiẓuriwin i d yellan aseggas-agi di taddart n Saḥel i d-yezgan deg unẓul n Buzeggan di lwilaya n Tizi Uzzu deg tezrigt-a tis 16. Ass n 25 yulyu, d tagnit anda wid i d-yerzan ɣer din, ḥeḍren, deg tmeddit, i yiḍ n usiwel n tmucuha. Mlalen-d deg yiwen n umkan n taddart, deg uzaɣar. Ssan-as tizerbiyin, i wakken ad qqimen ɣer lqaɛa. Wid i d-yusan, slan i tmucuha, zzin-as-d i tẓeqqa-nni s tcemmuɛin, ttezɣududent, ttemceruruqent. Llan-t temɣarin, irgazen, tulawin d yilmeẓyen. Bɣan akk ad slen i tmucuha i d-wwin yinebgawen n tfaska i d-yusan si ukuẓet n tamawin n tmurt n Lezzayer neɣ si tmura n lberrani. 

 Ṭṭfen imukan qqimen, syin bdant tmucuha, ttɛeddin wid-nni tent-id-yettalsen s nnuba. Gerrzen dayen kan yinalasen, yerna di kra n tegnatin qqaren-d i yimferǧen ad cnun yid-sen, ad ɛeggḍen am nutni. Dayen i yernan cbaḥa i yiḍ-nni. Ma di tejmaɛt n taddart, llan-t tirebbuyaɛ n yimdanen cennu-n, ceṭṭḥen, u llan-d daɣen aṭas n leqdicat-nniḍen ama d idles, tasekla, unuɣ di leḥyuḍ…atg. Siwel-d Tiẓuriwini, d tafaska i d-yessakayen tilelli, i d-yettaran asirem d laman gar yimdanen. Yewwi-d kan ad nesnnemer wid-ak i tt-id-yessuddsen d wid meṛṛa i d-as-yefkan azal. Ilaq yal aseggas, ad nrezzu ɣer tfaska-agi, si yal tama n tmurt n leqbayel, imi terra-d rruḥ i tudrin. 
  Dahlal Chanez 

  
 TUSSATIN d amud n tullisin d-yefɣen di yennayer 2968 /2018 deg-s azal n sdis n tullisin yemgaraden di teɣzi d temzi, izewwal-nsent d wi : Azemzi, Tayri d wawal, Tirgazin, Timlilit, Tagrawla, Tayri d wayen-nniḍen.Tullisin-agi, ttwarunt deg waṭas n talliyin, kked seg useggas n 1998 alamma d win 2012. Dɣa ttmeslayent ɣef tlufa yellan di talliyin-agi; am yinig ɣer tmura n berra, iɣeblan n uxeddim, tagrawla… Maca, asentel n tayri, yella akk di tullisin. Tagi d tukkist tameẓyant: «Yergagi ufus n Jeğğiga seg tira imeslayen-nni, dɣa tessers imru, terfed aqerru-ines s yigenni… tḍegger d asawen yiwen uqadus n nnefs iḥuzen taftilt n trisiti… Teqqim akken kra n wakud ur iban ɣer wacu i tettmuqul… Allen-is ɣer ssqef, maca ur tettwali kra… Ɣer tagara, terra-d aqerru-s ɣer ṭtabla, tḍegger aεrur-is ɣer deffir, tsend-it ɣer ukersi, twala am wakken ameslay yewweḍ ɣer taggara-s imiren. Maca, si tama-nniḍen, ur tebɣi ara ad tekfu tira-s s yir ameslay yettruẓun asirem…» (As.24)

  Sɣur ameskar Balouli Ferhat 

  
 Ass-nni n ttlata 5 yunyu 2018 i zzmen 16 n yiseggasen ɣef wasmi teḥzen tezlit taqbaylit. Tuɣal d tagujilt, imi i tt-yeǧǧa yiwen gar tgejda-s, acu kan yeǧǧa-as-d. Ass-nni n larebɛa mi d-yewweḍ lexbar, teḥzen temnaḍt n Makuda imi yemmut mmi-s i d-trebba acḥal d aseggas. D ilemẓi n 45 n yiseggasen kan d leɛmer, mi medlent wallen-is, yeǧǧa ddunit ur tt-yeṛwi yezger ɣer laxart. Wagi ihi d acennay ameqqran Ḥmiduc.

 Ḥmiduc, neɣ s yisem-is n tidet Ḥmed Xeddim (Ahmed khedim), yella d acennay azzayri s tutlayt n teqbaylit. Ilul ass n 14 ɣuct 1956 deg wakud n tegrawla deg Agni n Waklan deg taddart n Ɛeṭṭuc, taɣiwant n Makuda, deg lwilaya n Tizi Uzzu, deg tmurt n Leqbayel. Deg useggas n 1964 i yecna i tikkelt tamezwarut ɣef usayes akked ucennay Racid Meṣbaḥi, dɣa yefka-as afud meqqren akken ad yecnu. Tizlit akk tamezwarut yecna d asefru-nni « A Wiza semmeḥ-as » i yura s timmad-is. Syin akin, yebda asekles n yiḍebsiyen armi yeṣṣaweḍ 8 n yiḍebsiyen. Amezwaru, yecna-t deg useggas n 1980, ma d sin n yineggura, yessuffeɣ-iten-id deg useggas n 1993. Yesɛa yiwe n ṣṣut dayen kan, d win n waqqur. Ulac ilemẓi neɣ tilemẓit ur yessuzen ara. Ḥemmlent akk yilmeẓyen. Yecna gar 1978 armi d 2001, mi yuḍen. Yemmut ass n 5 yunyu 2002, deg temdint n Marseille n tmurt n Fransa, di leɛmer-is ala 45 n yiseggasen. Ma d ssebba n tmettant-is d aṭṭan n tgeẓẓal, i t-yeṭṭfen acḥal d lweqt. Ass n 11 yunyu 2002, wwin-d lǧessa-s s axxam-is yellan deg taddart n Taksebt. Wallant medden i tikkelt taneggarut. Aṭas n yinaẓuren imeqqranen i iḥedren tamḍelt-is, yecban : Lewnis At Mengellat, Baɛziz, Amar u Rabaḥ, Buǧemɛa Agraw…atg. Yettwamḍel deg taddart-is tanaṣlit Agni n Waklan.

  Iḍebsiyen-is d tezlatin-ines : 

 Deg useggas n 1980 : Kkert ay Aytma !

 1- A Wiza semmeḥ-as / 2- Ay aḥbib / 3-Mi bdiɣ abrid / 4- Kkert ay aytma ! / 5- Seṭṭac di leɛmer-is / 6- La ttɣaḍen / 7- Lbumba / 8- Nadya ruḥ.

  Deg useggas n 1981 : Inna-as Inna-as. 

 1- Ini-as ini-s / 2- Izem i d-trebba tsedda / 3- Tusa-d listiqlal / 4- Ṣṣber ad ṣebreɣ / 5- Tenɣiḍ-iyi-d / 6- Sawlen-iyi-d / 7- Lḥebs / 8- Fell-am a lalla.

  Deg useggas n 1982 : Lemḥiba-w   temmut. 

 1- Lemḥiba-w temmut / 2- Lḥebs / 3- Ṣṣber ad ṣebreɣ / 4- Fell-m a lalla / 5- Tusd listiqlal / 6- Axabit.

  Deg useggas n 1983 : Kker a gma ad nruḥ. 

 1- Kker a gma ad nruḥ / 2- Ay arfiq / 3- Ru ay iẓri-w / 4- Gulleɣ ɣef zzwaǧ / 5- Mmektaɣ-d asmi la ttruɣ / 6- Nniɣ-am a tuzyint ṣṣber.

  Deg useggas n 1984 : Sidi Lmir. 

 1- A tin yettarǧun tafsut / 2- A Sidi Lmir / 3- Fiḥel ma tettruḍ ay ul / 4-Lliɣ yid-m s laman / 5- Tawizet n ṭnac / 6- Ad tkellex, terwi fell-i.

  Deg useggas n 1985 : Alger-Tunis. 

 1- Lexbar ajdid / 2- Asmi akken fudeɣ ddunit / 3- Si Lezzayer ɣer Tunes / 4- Tenna-iyi-d qbel ad truḥeḍ / 5- A Bab yigenwan / 6 Ziɣ Sin Ay tesliḍ.

  Deg useggas n 1986 : Targit. 

 1- Tessefreḥ-iyi targit / 2- Fudeɣ a wi yeswan / 3- Akken kan yeffeɣ Uṛumi / 4- Instrumental / 5- Cbiɣ / 6- Ay Ageffur n meɣres / 6- Tɣaḍ-iyi tuzyint.

  Deg useggas n 1988 : Ayayay. 

 1- Ayayay / 2- Allen-iw deg wallen-is / 3- Igenni / 4- Instrumental / 5- Tamurt / 6- Rwaḥ rwaḥ / 7- Yak tenniḍ-iyi / 8- Akursi.

  Deg useggas n 1991 : Le parti. 

 1- Le parti / 2- Afrux / 3- Mm yimezran / 4- A tin / 5- Lif Lba (Asɛerab) / 6- A Tajeǧǧigt.

  Deg useggas n 1993 : Azzayri. 

 1- L’adresse (Tansa) / 2- Ay ul-iw / 3- Tayri / 4- Acu / 5- Tabani / 6- A mmi-s n udrar / 7- Ayen Ayen / 8- A Baba.

  Deg useggas n 1993 : Tafat. 

 1- Tafat / 2- Ma d kemm / 3- Taɣzalt / 4- Awi-t / 5- Ahya ay arrac / 6- Lḥif / 7-Nekk yid-m / 8- Ay itbir.

 Seg wasmi yemmut ar ass-a, aṭas n tejmilin i d as-yuɣalen, ama deg uxxam n yidles Mulud Mɛemmeri ama deg tmurt n Fransa neɣ deg tama n Makuda. Yal tikkelt anwa idis ara as-yerren tajmilt, tikkelt-agi d nnuba-nneɣ. Ulamma tugna-s neɣ udem-is iɣab fell-aɣ, maca mazal ṣṣut-is ḥlawen yezzuzun-aɣ yal tikkelt mi ara as-nsel. Xas iruḥ netta, meɛna yessegra-d deffir-s agerruj ur nfennu, iseg i d-ttagmen yilmeẓyen. 

  Adaoun Abdelghani 

  
 Yerkeb lɣiḍ imezdaɣ n 510 n tnezduɣin deg yiɣrem n Timunent (Fleurus zik-nni) ɣef yir liḥala i deg i d-yeggra ugmam-nsen. Berrḥen ussan-a srid ɣer uqerru amezwaru n twilayt akken ad d-iger iman-is, ad yefru uguren-nsen, ma ulac ula d nutni ad kkren ɣer tigawt. Ɛlaḥsab n umeslay-nsen, ma ugin ad asen-d-slen s tin n leɛqel, ad kkren ɣer yiɣil. Mi nesteqsa yiwen n umezdaɣ n tama-nni, yesmar-itent-id yiwet yiwet. Yenna-d ɣas akken seg useggas n 1980 i ten-yuɣ lḥal deg umkan-a, maca tameddurt deg-s tettcabi ɣer tin n zik. Ma nmuqel iberdan d liḥala-nsen, seg wakken ɣzen di yal tama, ula d tikli ɣef uḍar tettaɛer. Tikwal di tegrest, tettarra-ten tmara ad gen ticekkarin i yiḍarren neɣ ad lsen libuṭ, akken ur ttaččaren ara d aluḍ. Ula d inelmaden n yiɣerbazen, ur ten-zgilen ara wugur-a, daɣen, imi yella wamur-nsen n lixṣas: teddun yisnawiyen alamma qrib 4 km ɣef uḍar i wakken ad awḍen ɣer tɣiwant Ben Friḥa, ad kecmen tineɣriyin-nsen. Ɣef waya, ttcetkayen yimawlan akken ad d-yili lbenyan n tesnawit ɣur-sen, akken daɣen ad yenqes lḥif ɣef warraw-nsen. Ma nkemmel deg lixṣas dima, nnan-d yimezdaɣ ‘’ur d-nettaf ara ammas n udawi, u ma yella-d kra n umuḍin s lɛejlan, ad t-awi almma d tiɣiwanin i aɣ-d-yezzin. Tikwal, yettfat lawan uqbel ad awḍen, ladɣa ma d tameṭṭut ara d-yerbun’’. Lɣiḍ n yimezdaɣ-a, yessaweḍ armi ula d tiɣawsiwin n yal ass deg yixxamen, am unegzum n waman d trisiti yal tikkelt. Uguren-a merra, mmeslayen yakan fell-asen acḥal d abrid i yimasayen n tɣiwant, maca ulac tiririt i d-yekkan seg tama-nsen. Ɣef waya i ceyyɛen srid ɣer lwali I wakken ad iṣeggem addad n tmetti ideg ttidiren, ad ttuneḥsaben d imdanen i llan am nutni am wiyaḍ. Iɛewwiqen-a n yir tudert merra, bla ma nettu takerḍiwin i ten-yeggunin di yal taswiɛt sɣur kra n yiberraniyen, d ayen i yeǧǧan tafesna n ufeqqiɛ-nsen tuli dima. Dɣa tifrat, ad d-tban amek ara tili deg wussan i d-iteddun. 

  Khaled Achoui  

  
 Ad d-tili tezrigt n useggas-agi taggara n waggur n furar, imi deg yiseggasen yezrin tettili-d ddima deg taggara n waggur n duǧember. Wid iḥemmlen ssinima neɣ isura, tikkelt-agi, ad qqimen alamma d ass-n ssebt, 24 deg furar 2018, i wakken ad ẓren tullya tunṣibt n tezrigt tis 16 n tfaska tadelsant taɣelnawt n usaru amaziɣ deg uxxam n umezgun amniḍan Kateb Yacine n temdint n Tizi Uzzu. Maca, ar tura ur d-wwiḍen ara waṭas n yisallen sɣur yidisan n yidles, mazal ur d-iban ara iwumi ara tuɣal tejmilt n useggas-agi, mazal ur d-iban ara wahil unsib n tfaska-agi. Yetturaǧu ad yili deg wahil n tezrigt-agi tis 16, aṭas n leqdicat idelsanen ara d-yilin, gar usenɛet n yisura, isaragen ɣef ssinima, timsikniyin, isikwan…atg. Ad d-nesmekti kan belli, ass-nni n lḥed, 31 deg waggur n duǧember 2017, i d azemz aneggaru n usersi n yisura ara yettekkin deg temsizzelt n useggas-agi.

  A.A. 

  
 Aṭas n yisenfaren i yettwajerrden, taggara-a, deg tɣiwant n Amizur, i yeggugen s wazal n 25 n yikilumitren seg waɣir n Bgayet. Ddeqs seg yisenfaren i yebdan yakan, ttwaṭṭfen sɣur termisin i asen-izemren, tban-d daɣ tfada (ddili) n keffu-nsen. Wiyaḍ qrib ad bdun neɣ teffeɣ-d tiɣri i tuṭṭfa i ten-yeɛnan. Dɣa, ɣef wulɣuyen i d-tessufuɣ i wat termisin, i buhan n yisenfaren, ddeqs i d-yellan taggara-a deg tɣiwant-a, am tiɣri i uqeɛɛed n ubrid yettawin ɣer Taddart Tameqqrant akked tiɣri i tuṭṭfa n usenfar yerzan tiɣin n kra n wallalen. Deg-sent yewwi-d ulɣu akk tilɣa i yeɛnan asenfar, akked tewtilin ilaqen akken ad yezmir bab n termist ad yesres akaram-is deg tɣiwant ussan-a. D ayen iɣef ɛewwlen yimḍebbren n tɣiwant-a iɣef i d-nemmeslay, imi ula d imezdaɣ n temnaḍt-nni yeṭṭef-iten lḥir ayendin, seg waṭas-aya, melmi ara d-lalen yisenfaren i ttganin. Ihi, usan-d yisenfaren-a ad d-awin ugar n tneflit ɣer sdat i tɣiwant-a icebḥen. Ilaq ad d-nemmeslay ɣef uḥric n teywalt d usiweḍ n telɣut i ijehden ayendin deg tɣiwant-a n Amizur, imi ugar n wadeg internet i tesɛa, tesnulfa-d daɣ asebter deg uẓeṭṭa n facebook akken ad tili teqreb ugar i yiɣermanen-is. 

  M. K. 

  
 Deg tdiwennit-agi, yemmeslay-d Mass Aouchiche Youcef, aselway n useqqamu aɣerfan n lwilaya n Tizi Uzzu, iɛeddan s ukabar n FFS, ɣef yisenfaren s umata, annar n JSK, aseqdec n tmaziɣt akked temsal-nniḍen i icudden ɣer lwilaya… 

  Aɣmis n Yimaziɣen: Di tazwara, ma tzemmreḍ ad aɣ-d-tinniḍ anda yewweḍ usenfar n lebni n usebdad n ugellid Cacnaq di temdint n Tizi Uzzu ? 
 Aouchiche Youcef : Lecɣal n lebni n usebdad i ugellid Cacnaq, teddun akken iwata lḥal. Aql-aɣ, nettraǧu ineǧǧaren n uẓru ad aɣ-d-awin tawleft taneggarut ara nesqerdec d umussnaw n umezruy aqbur, i yeṭṭafaren asenfar-agi s lqerb. Nebɣa ad d-nessekcem imussnawen n umezruy, i wakken ur nttaɣlaḍ ara, imi ulac tugna n ugellid-agi Cacnaq. Syin akkin, ad bdun axeddim n usebdad-agi s timmad-is, wagi si tama, ma si tama-nniḍen, d aheggi n umḍiq ideg ara yettwassbed. Nebɣa ad t-nesbed deg tlemmast n temdint n Tizi Uzzu, nesumer-d yakan yiwen umḍiq n unekcum ɣer temdint n Tizi Uzzu. Yetturaǧu, ad nessiweḍ ad nelli asebdad-agi i lmend n yennayer 2970 (2020), acu kan, nessaram ur d-nettmaggar ara aṭas n wuguren deg ubrid-nneɣ. Nebɣa ad yili usebdad-agi s unedrez (bronze), i d aɣ-iḥettmen ad t-id-nexdem di Blida.

  Ansi i d awen-id-tusa tikti n lebni-ines u d acu i d yiswi-nwen deffir waya ? 
 Tikti n lebni n usebdad-agi n Cacnaq, tusa-aɣ-d asmi nesfugel yennayer iɛeddan (2969). Nemsefham s yiɛeggalen n Useqqamu Aɣerfan n Lwilaya n Tizi Uzzu i wakken ad nerr azal i tmagit-nneɣ d umezruy-nneɣ. Yerna, Cacnaq, d yiwen i yuran isem-is s yisekkilen n wureɣ deg umezruy n Tefriqt n Ugafa. Nekni nwala belli deg umaḍal merra ulac tama i d as-yerran tajmilt i urgaz-agi n umezruy, akken i tt-yuklal. Lebni n usebdad-agi, ad yili si tama d tajmilt meqqren, ma si tama-nniḍen, d tuɣalin ɣer yiẓuran-nneɣ d tmagit-nneɣ. I wakken, daɣen tasuta-agi tamirant neɣ tid i d-iteddun ad issinent amezruy-nsent. Aseqqamu Aɣerfan n Lwilaya, yessaram s usebdad-agi ad as-yerr tajmilt i ugellid Cacnaq, imi d lwaǧeb fell-aɣ waya.

  Ma yella wamek, ara aɣ-d-tefkeḍ taḥawact n wahil-ik, mbeɛd ugar n useggas d uzgen segmi telliḍ ɣef uqerru n Useqqamu Aɣerfan n Lwilaya n Tizi Uzzu ? 
 Mačči d ayen isehlen ad d-nefk taḥawact n useggas d uzgen, maca ad neɛreḍ ad d-nemmeslay ɣef yisenfaen imeqqranen. Aṭas n lecɣal i yettwaxdamen deg lwilaya n Tizi Uzzu, annect-agi yusa-d s uxeddim amcarek gar Useqqamu Aɣerfan n Lwilaya d yiselwayen n tɣiwanin akked yimezdaɣ-nneɣ diɣen. Mi d-nusa, nufa-d lwilya n Tizi Uzzu tesɛa agellel (retard) d ameqqran deg unegmu, ladɣa deg wayen yerzan tadamsa d tmettit. Nekeni deg wahil-nneɣ, nefka azal d ameqqran i wannect-a, i wakken lwilaya-nneɣ ad tecbu tiyaḍ. Nebda s tisedduyin d tdeblin iwulmen, nesnerna aḥric n temguri (industrie) d wayen-nniḍen. Ad d-kemmleɣ deg yisenfaren yebdan yakan i nekemmel nekni gar-asen: Asenfar n unnar n 50 000 n yimukan n Boukhalfa, swayes i d-tesfaydi lwilaya-nneɣ, i yesɛan azal meqqren deg unegmu deg lwilya n Tizi Uzzu. Asenfar wis sin, d abrid ameqqran ara yeqqnen gar temdint n Tizi Uzzu ɣer ubrid Asammar-Amalu. Abrid-agi yettwaxdamen, amur txeddem lwilaya n Tizi Uzzu, imuhal-is imeqqranen kfan. Qqimen-d kan sin n yixenduqen, imi i d-nemmugger uguren di lebni-nsen. Iqqim-d diɣ amur-nniḍen d lwilaya n Tubiret i t-ixeddmen. Yella diɣ usenfar n ubaraǧ n Souk N’tlata, anda lḥan aṭas lecɣal n lebni-ines, d ayen ara yessifsusen taɛekkumt n uɣbel n waman n tissit. Nesɛa diɣ asenfar n usiwweḍ s ttawil n tilifirik, anda nessaweḍ ad nfak aḥric amenzu n usenfar-agi, yeqqnen akka tura gar temdint n Tizi Uzzu alamma taɣrest n Bouhinoun. Ɣer tama n yisenfaren-agi, yecban aɛiwed d useggem n uḥric n tmerrit d yisensuyen, imi tuget deg-sen ilaq ad ttuɛawden, maca imi llan kra n yisensa ideg ur ddin ara lecɣal akken iwata neɣ ɛad ur bdin ara maḍi, yegla-d s wugur-nniḍen n lexṣaṣ n yimukan n lembat n medden. Ula deg uḥric n lebni, aṭas i nuẓa ɣer sdat, ama deg wayen yeɛnan AADL, ama deg tnezduɣin timettiyin neɣ deg tmezduɣin LSP. Ad d-rnuɣ ad d-fkeɣ taḥawact n uḥric n waddal d yilmeẓyen, imi segmi i d-nusa nessaweḍ ɣer 49 n yinurar n wurar, iwumi nefka ussan iɛeddan tadrimt, i d aɣ-d-isqamen s 94 n yimelyaren. Nerna azal n 80 n yimelyaren i 10 n yinurar i yettwajerden yakan i wakken ad ttwaṣegmen sya ɣer sdat. Am wakken diɣ i nefka 89 n yimelyaren i wakken ad d-neɣrem tixessarin swayes i d-tegla ccetwa-nni iɛeddan ladɣa di Tegzirt d tamiwin i tt-iqerben. Nesebɣes diɣ aḥric n usefti di tfellaḥt, dɣa nessaweḍ ɣer umḍiq amenzu deg wakal aɣelnaw deg usafar n uyefki, dayen i d aɣ-yesferḥen aṭas. Ula d lɣella n zzit uzemmur d tbexsisin akked tamemt, yettkemmil usefti deg-sent, i wakken ad nessiweḍ ɣer lebɣi-nneɣ. Yettban-d wannect-agi, deg usebɣes n tddukkliwin d ssrabes n tfellaḥt, i iqeddcen deg lɣellat-agi. Rnu ɣur-s, ddeqs n yisenfaren-nniḍen yettwaxdamen di lwilaya-nneɣ ɣer tama n leqdic n yal ass. 

  Gar yisenfaren imaynuten i d-tewwim, d tukci n tedrimt i tɣiwanin i wakken ad snernit aseqdec n tutlayt tamaziɣt. Awal ɣef wannect-a ? 
  Nekni s yiɛeggalen n Useqqamu Aɣerfan n Lwilaya, negzem-itt di rray deg temsalt-agi n useqdec d usnerni n tutlayt n tmaziɣt. Imi segmi tuɣal tmaziɣt d tutlayt taɣelnawt tunṣibt, nezwer s usemres-ines deg Useqqamu-a. D nekni i d Aseqqamu amenzu i yuran tilwiḥin yakk yellan daxel n Useqqamu-agi-nneɣ s tmaziɣt, am wakken daɣen i d-nesuzur yis-s ayen nxeddem. I wakken ad taf amkan i d as-ilaqen, ilaq ɣef tsedduyin d yimḍebbren d yimezdaɣ, ad yexdem ayen zemren, yal yiwen di taɣult-is i lmend n userni n tutlayt-agi-nneɣ. I lmend n waya, Aseqqamu Aɣerfan n Lwilaya n Tizi Uzzu, yefka tadrimt n 40 n yimelyunen i yal taɣiwant, i wakken ad taru tilwiḥin n tnilwin s tmaziɣt. Am wakken diɣ, i d-neslul arraz n tɣiwant ara yesqedcen tamaziɣt ugar deg wakal-is, yetturaǧu ad yettwafraq deg tmeɣra n usfuggel n yennayer 2070. Arraz-agi, deg tezrigt-is tamezwarut, ad iḥaz aṭas n yiḥricen, yezmer ad yili n twennaḍ, yezmer ad yili d tedbelt neɣ ama deg useddu n tɣiwant n yal ass. Taseqqamut n yidles n Useqqamu Aɣerfan n Lwilaya s tallelt n Ugezdu n tutlayt d yidles n tmaziɣt n tesdawit n Mulud Mɛemmeri, ṭṭafaren axeddimen-agi. Ma d iswi-nneɣ deffir waya, d axlaq n temḥezwert gar 67 n tɣiwanin-nneɣ ɣer tama n usnerni n tutlayt tamaziɣt di tmetti. Nessarem ad d-yawi warraz-agi ayen yelhan i lwilaya-nneɣ, am wakken i t-yewwi warraz n Aissat Rabah n tezdeg deg uḥric n useḥbiber ɣef twennaḍt.

  Dɣa, ma tzemmreḍ ad aɣ-tefkeḍ taḥawact n tezrigt-agi tis sebɛa n temsizzelt Aissat Rabah n tezdeg ? 
 Mbeɛd mi tessuli tallit tamezwarut n ujerred akked tis snat n ujerred n tudrin yebɣan ad ttekkint deg tezrigt tis sebɛa n temsizzelt n tezdeg Aïssat Rabah, yessulin ussan-agi kan deffir-nneɣ, ugar n 70 n tuddar i ijerden iman-nsen i tezrigt-agi tamaynut. Ulamma, yenqqes s waṭas wuṭṭun-agi ɣef useggas iɛeddan, i yewwḍen ɣer 102 n tuddar, maca nessaram ad tili xir n tezrigt iɛeddan. Syin akkin deg wussan i d-iteddun, ad tebdu Tesmilt yettwakelfen s twennaḍt d tezdeg akked tdawsa deg Useqqamu-a tuffɣiwin-is ɣer tuddar yettekkan deg tezrigt-agi i usenqeḍ-nsent. Nessaram ad nessiweḍ, ad d-nefk arrazen-agi, i lmend n usmekti n umulli n tmenɣiwt n Aissat Rabah, ass n 12 tuber i d-iteddun. Ma deg wayen yerzan amaynut n tezrigt-agi tamaynut, neslul-d timḥezwert “Best off” n tezdeg, ara d-yilin gar 6 n tuddar i d-yufraren deg seddiset n tezrigin timenza. Ma d iswi-ines d asebɣes n ukemmel n usizdeg n tuddar-agi, imi nekni nettḥettim ɣef tuddar i d-yufraren deg temsizzelt-agi. Ma d arraz yettuɛeggnen i temḥezwert-agi, mazal ur d-iban ara wazal-is u yerna ur iban ara ma ala taddart tamenzut neɣ snat-nni timenza ara d-yufraren iwumi ara nmudd arraz. Ɣer tama n waṭas n yilugan-nniḍen d usishel n ujerred.

  Annar amaynut n terbaɛt n JSK, yeṭṭili-d ur d-ikeccem… 
 Annar-agi mačči kan n terbaɛt n JSK, d annar akk i terbuyaɛ n lwilaya n Tizi Uzzu, maca tarbaɛt n JSK iban belli deg-s ara tetturar. Ilaq ad nekfu deg-s axeddim di tallit iqerben, imi neḥwaǧ mliḥ agerraw anaddal n 50 000 n yimukan. Imi d ayen ara d yawin lfayda ama si tama n tdamsa ama si tama n usnerni n waddalen di lwilaya-nneɣ. Ahat annar n ddabex, ad ifak sya ɣer taggara n useggas-agi n 2019, imi ur yeqqim ara aṭas deg-s, mazal kan tuẓẓut n leḥcic (gazon) d tririt n ugeryaj. Ma d agerraw s timmad-is, wissen ma ad ifak sya ar amseddis amenzu n useggas n 2020. Ilaq ad tɛelmem belli asenfar-agi yeḥbes imi txuṣ tedrimt, imi am wakken teẓram tikebbaniyin-agi ixedmen deg-s xeddment s usebru, syin ad ttwaxlaṣent, maca annect-agi yettɛeṭṭil, dayen i d-yeglan s uḥbas n uxeddim deg-s.

  Awal-ik n taggara… 
 Deg wawal-iw n taggara, ad awen-iniɣ tanemmirt-nwen s tussda imi tefkam azal i uxeddim i ixeddem Useqqamu Aɣerfan n Lwilya n Tizi Uzzu. Tanemmirt-nwen daɣen, imi tettekkam s tira-nwen deg uɣmis-agi deg usnerni n tutlayt tamaziɣt, imi diɣ tgam azal i tutlayt-agi s tukci n 4 n yisebtar s tmaziɣt deg uɣmis-nwen. Awi yufan ass-a, iɣmisen akk n tmurt-nneɣ ad fken azal i tmeslayt-agi-nneɣ imi tura ulac win izermren ad d-yaf ssebba, segmi tuɣal d taɣelnawt tunṣibt. Ɣer taggara, ad asen-nini i yimezdaɣ-nneɣ, aql-aɣ yid-wen, nettakkawen-d tameẓẓuɣt ddima, memli i d aɣ-teḥwaǧem nella. 
  Yesteqsa-t Adaoun Abdelghani 

  
 Ulamma ala 4 n yiɣallen (ikilumiṭren), i tebɛed taddart n Tmizar n Leɣbar ɣef n Tizi Uzzu, maca ftin deg-s wuguren n yimezdaɣ. Taddart-agi mazal ar ass-a n wussan tettidir iseggasen-agi ineggura lexṣaṣ d ameqqran, deg yiḥricen d yisenfaren yemgarden n tudert tartar, gar-asen: yir liḥala n yiberdan, imḍiqen i yilmeẓyen, aɣbel n waman n tissit, trisiti deg yiberdan…atg. Ssuturen yimezdaɣ n taddart-agi n Tmizar n Leɣbar deg yimḍebbren teεna temsalt, ama d wid n Useqqamu aɣerfan aɣiwan (APC) n Tizi Uzzu ama d wid n lwilaya n Tizi Uzzu, i wakken ad d-rren lwelha-nsen ɣer taddart-agi yenḥafen aṭas si yal tama. Mebεed mi ttidiren akka tura deg tegnatin qessiḥen. Nnan-d yimezdaɣ-is belli taddart-agi si zik tettwaεzel, yerna mazal ar tura tettwaḥqer, acku ulac tadrimt yettwaxeṣsen i yisenfaren n unegmu i lfayda n taddart-agi, ara yessifsusen taεkumt ɣef tudert-nsen. Yenna-aɣ-d yiwen n umezdaɣ : « Taddart-agi akk i d taneggarut deg tɣiwant-a, ma nger tamawt ɣer tuddar-nniḍen n tɣiwant. I wumi annect-agi n tneḥyaf gar tudrin n yiwet n tɣiwant ». Ma d iɣeblan i d-ttmagaren yimezdaɣ n taddart-agi yal ass, ad naf deg tazwara aɣbel n waman n tissit, imi tikwal tteddun-asen-d waman ur nelhi ara deg yiteyyuten-agi iqdimen i mazal, yerna tikwal ur d-ttkafin ara i usuter n yimezdaɣ, yettnarnin yal ass. Cetkayen daɣen, ɣef ukemmel n usuffeɣ n waman n yizuliɣen seg yixxamen-nsen; imi mazal kra n yimezdaɣ ur tt-sɛin ara. Aɣbel-nniḍen i yerwin imezdaɣ-agi d win n yiberdan; imi abrid yeqqnen gar ubrid ameqqran n Tezmalt d win yettawin ɣer umkan iwumi qqaren Imenxan. D adeg anda zedɣent ugar n 20 n twaculin, ttɛeddayen yal ass deg waluḍ d yixmir (aḥlalaḍ) imi cwiṭ-nni n ubrid yellan yeččur d aman. Ayen i d-yernan asḥissef n yimezdaɣ-agi, imi d abrid i ttawin warraw-nsen ɣer uɣerbaz. Yella diɣ lexṣaṣ n teftilin n tafat n yiberdan, d tqenṭyar d tregwa yessuffuɣen aman. Llant tid yettwaxdamen zik, tura ilaq ad ttuεawdent, llant tid i ilaqen ad ttwaxdament, maca mazal ur d-tent-id-εnin ara ar imir-a. D annect-agi akk n yiɣeblan i yerran tudert n twaculin n taddart n Tmizar n Leɣbar, ladɣa amḍiq-agi n Yimenxan, ttidirent deg lḥif d lmeḥna. Ɣef waya, ssuturent deg yimḍebbren, ad d-lhin deg wuguren iceɣben allaɣ-nsen, u ad d-afen tifrat i yiɣeblan-agi s tazzla. Imi ɣef wakken i t-id-yenna yiwen umezdaɣ n tama-agi : « Imḍebbren-agi, hder neɣ qqim, am win yettmeslayen i uɛezzug».

  Ghani Amazigh 

  
 Ass n lǧemɛa-agi sdat-nneɣ 16 furar 2018, ad tili tmeɣra s temsetla ɣef lmendad n ugrud-agi Salim Ouares, deg tzeqqa n yisihren n Uxxam n yilmeẓyen n taddart n Tezmalt. D tameɣra n tallelt i d-yettwaheggan sɣur tiddukkla timettit-tadelsant akedd talsant “Liberté” s lemɛawna “Tanit imal” n yineḍruyen akked temsetla (solidarité), s lmendad daɣen n Samir Bouakline. Yetturaǧu deg tmeɣra-agi, ad cnun wazal n 8 n yicennayen-agi : Taleb Tahar, Si Lakhal, Arezki Menadi, Siham Hammadi, Moh Arif, Fawzi Bessaoud, Dalila Brahim, Malek Kezoui…atg. Anekcum ɣer tmeɣra-agi, ad d-yili s wazal n 300 DA kan, d azal uzmil (prix syomblique). Ad d-nesmekti belli, imsuddsen-agi xdmen leqdic-a i wakken ad d-jemɛen ayen iwumi zemren n yidrimen i wakken ad ten-fken i ugrud-agi Salim Ouares, i yenḍerren aṭas tineggura-agi. 

   A. A  

  
  Isufar 

 – 2 n lkisan n ujilban 

 – 1 n tezrudiyatin igezmen

 – Ifelfel azegzaw

 – 1 n tebsel yeẓdan

 – 2 n tdeggar n ticcert

 – 1 n tɣenjawt n lmakla n zzit

 – 2 n tmellalin 

 – 1/2 n tɣenjawt n lqahwa n lmelḥ

 – 1 n tɣenjawt n leḥbaq

  Aheggi 

 Qlut-d lxedra daxel n zzit yeḥman, teẓdem ajelbin s urubut. Daxel n lḥila, sxelḍet akk isufar-nni. Syin terrem-ten daxem n lkuca, ad wwen azal n 30’. Ferqet-t d icfiren s ṭumaṭic yeẓdan akked yiferrawanen n cclaḍa n Ccinwa. S tezmert-nwen.

  Daya 

  
 Deg tɣerɣart n usuter, ad naf d akken suturen yinelmaden awenneɛ n waddad n uḥric n usiweḍ asdawan, i d-yeggran deg yir addad.

 Inelmaden n tesdawit n Tamda yetabaɛen ɣer tesdawit n Lmulud Mɛemmeri i izedɣen deg tɣiwanin yemgaraden ( Friḥa, Larebɛa n At Yiraten, Buzeggan, Iɛezzuggen, At Dwala, Buǧiima…atg) n ugerzu n Tizi Uzzu, medlen deg larebɛa iɛeddan, 28 deg unbir 2018, tiwwura n tenmehla n srabes n tesdawit. Aya, yella-d sdat n yir addad n uḥric n usiweḍ asdawan, i iweɛren nezzeh. Rnu ɣef waya, lexsaṣ meqqren n ttawilat n usiweḍ ɣer tɣiwanin n ugerzu n Tizi- Uzzu. Yerkeb-iten lɣiḍ meqqren yinelmaden-a, ayen i ten-yeǧǧan ad medlen tiwwura n tenmehla i d-yelhan s lecɣal n yinelmaden. Tella-d tigawt-a, dɣa, ɣef 8 n tsebḥit deg wuddem n yimḍebren-is. Deg tɣerɣart n usuter, ad naf d akken suturen yinelmaden awenneɛ n waddad n uḥric n usiweḍ asdawan, i d-yeggran deg yir addad. Ɣef wanect-a, yenna-d yiwen deg-sen :’’ ttawilat n usiweḍ yessawaḍen inelmaden ɣer tɣiwanin , ɛyan mliḥ mliḥ, ur sliḥen ara i usiweḍ, ladɣa ɣer tɣiwanin ibeɛden’’. Aɣbel n tacart n ttawilat n usiweḍ, yezmer ad yeglu s ibaxixen meqqren, ama ɣef yinelmaden neɣ ɣef yinehharen n ttawilat-agi. Ayen ikemmlen deg lɣiḍ n yinelmaden d asɛuẓzeg n tmeẓzuɣt n unemhal n lecɣal n tesdawil, ur d yarin ara acḥal aya ɣef wayen ssuturen yinelmaden.

  Ali Zalouk 

  
 Deg tɣiwant n Ayt Smaɛel, 65 n yikilumiṭren ɣer Unẓul-asamar n Bgayet, i d-tennulfa tddukkla tinmettit i yimeɛḍar d yimuḍan idumen « Tiɣri ». Tura azal n 4 n yiseggasen i yezrin, ayen tessaweḍ tga tddukkla-a yessefreḥ ddeqs n yimezdaɣ n temnaḍt-a. Aya acku, si tama tinmettit ladɣa, tewwi-d xilla n ubeddel d ubaɣur i yimdanen iɣef tettnaɣ. Gar yisenfaren-is imeqqranen dɣa, tella tneɣrit tuzzigt i d-teslal deg 2016 i warrac at wasrayen uzzigen i ilemmden deg-s kra n tarrayin d temsirin.

 Ugar n tekci n wadeg d tegnit i kra n yiṭuṭaḥen imuḍan i yettwagin deg uɣerbaz unsib, iselmaden n tneɣrit-a tuzzigt, gar-asen imsujjiyen n tnefsit, sselmaden ayendin d tilufa i yimecṭaḥ-a, rnu ttɛawanen-ten ad d-leqqḍen tamussni. Degmi yelha wahil i xedmen, sendilindi ssawḍen skecmen yiwen n uqcic n wat asrayen uzzigen deg uɣerbaz amagnu anda ara ikemmel taɣuri-s, aseggas-a daɣen yetturaǧu ad tkemmel tneɣrit-a, rnu ad skecmen yiwen n ugrud-nniḍen deg uɣerbaz azayez. Ad d-nerr awellih d akken aṭas n tigawin i d-tettheggi tddukkla « Tiɣri ». Taneggarut-is ussan-a kan, i lmend n wass n tikci n yidammen, thegga-d ahil beddemma, seg 9h00 n tnezzayt armi d 12h00 n wass, i ujmaɛ n yidim. 

 Ɣer uxxam n yilemẓiyen n Ayt Smaɛel, ddeqs n yimdanen i yerzan ad fken cwiṭ seg yidammen-nsen, gar-asen wid yennumen yakan tignatin-a n tikci, d wid iwumi teḍra i tikkelt tamenzut neɣ tis snat. Ɣer taggara ihi, 40 n yisɛeddiyen i d-yellan, s wazal 30 n yimekciyen i yettwajerrden. Tigawt-a, teḍra-d s tallelt n usɣur azayez n udawi n Xerraṭa. Am dima, tga-d tddukkla « Tiɣri » aya deg wahil-is, imi txemmem ɣef yimuḍan d yimejraḥ i yesran i yidammen deg yisbiṭaren.
  M. K. 

  
 yal agdud yesɛa idles, yal agdud yettaǧa-d kra ara t-yessemxalfen ɣef wayeḍ.

 Ma yella nenna-d agdud amaziɣ, deg-s ad d-nader tameṭṭut. Isem-is Tamaziɣt, meɛna ur telli d tilellit, imi si zik yella-d fell-as uzaglu, d ayen i tt-ideggren, ad teṭṭef abrid anda i tessunuɣ, i waakken ad temmeslay s tsussmi kan gar-as d yiman-is, gar-as d uxeddim-is. Gar tarrayin n umeslay n tmeṭṭut tamaziɣt n zik-nni, ad nebder arqam n ticraḍ. D acu-tent ticraḍ ? Iwumi i tent-xeddmen ? Ticraḍ d unnuɣ neɣ d arqam i xeddment tlawin n tmazɣa ɣef tfekka-nsent . D ayen i yellan deg yidles amaziɣ. Aṭas n yizumal i ttarqament tlawin : yal yiwen yesɛa anamek-is ; yal yiwen yessefra-d kra. Amzun akken d izen i tebɣa tmeṭṭut ad d-tazen, imi tuɣal di rrif, dɣa teṭṭef leqdic-a akken ad tessufeɣ ayen i tettḥulfu d wayen i tebɣa. Tettuɣal d tilellit i kra n wakud kan, teqqar-d ayen tebɣa mebla tugdi mebla akukru. Izumal-nni tettarqam ɣef tfekka-is, nettwali-ten daɣen ɣef wallalen i txeddem s talext, ɣef leḥyuḍ n uxxam-is. Mačči kan d aya imi llan daɣen ɣef yiceṭṭiḍen i tẓeṭṭ ama d iɛlawen ama d ayen-nniḍen. Sya ad negzu belli tameṭṭut tamaziɣt, tettarqam ayen akk i d-yezzin ula d tafekka-is . Sɛan tecraḍ azalen-nniḍen, bexlaf-aya, imi llant kra sexdament ticraḍ i udawi ɣef waṭṭanen yemxallafen. Qqaren-t-d kra n temɣarin d akken ticraḍ, sebɛadent tiṭ tamcumt ɣef tin i tent-yesɛan di tfekka-s. Akken daɣen i tent-xeddment i tmeṭṭut iwumi ttmettaten lufanat imi ɛla ḥsab-nsent, ttḥarabent ɣef ugrud-nni. Llant tid i tent-ixeddmen mi ara nnaɣent akked walbaɛd akken mi ara walint ticraḍ-nni, ad d-mmektint ayen i d-asent yexdem. Am wakken, diɣ, llant tid i tent-ixeddmen akken ad icbiḥent. Meɛna nufa-d kra n tlawin tiqbayliyin nnant-d : ‘’Di tallit-nni n tegrawla, xeddment anect-a akken iserdasen irumiyen ur tent-id-ttmuqulen ara’’. Ma d amek i tent-xeddmen, yettili-d akka : di tazwara, ad celḥent amekkan-nni anda bɣant ad reqqment, syin ad as-sɛeddint ibawen izegzawen, acku sɛan tiɣmi. Llant tiyaḍ, sexdament bufsus , syin ad ḥukkent nnila. Ma dayen i d-segzayen yizumal-a, ad d-naf yal yiwen s unamek-is : llan wid i d-yessegzayen axxam, tudert, tilelli, tamurt, tazemmurt…atg. Ticraḍ d ayen i yellan uqbel ad yaweḍ lislam ɣer Tefriqt ugafa .

  Yamani Souhila 

  
 Seld ayendin d asuter d uraǧu, teddun yilemẓiyen n tɣiwant n Tsexriwt, 60 n yikilumitren ɣer Unẓul-asamar n Bgayet, ad tthennin si taluft n unnar-nsen aɣiwan n Lberj n Mira ur nelli ar tura akken i t-ssaramen. 

 Aṭas-aya nutni suturen abeɛda ad as-temmag lqaɛa n ugazun akken ad ḍemnen kra n tɣellist i yiman-nsen, imi walan ɛeṭṭlen ayendin akk yimdebbren iɛeddan seg tɣiwant ur d-lhin d waya ulamma d aqbur nezzeh unnar. Ɣef usentel-a, am wakken i t-id-newwi yakan deg Uɣmis n Yimaziɣen, llan heggan yilemẓiyen n taddart-a ula d yiwen n uberriḥ d ameqqran ideg i d-cektayen ɣef uɣilif-nsen. Si tama-nniḍen, gar wayen ṭṭalaben daɣen yinaddalen n tɣiwant-a ɣef wayen yerzan annar-a, d lebni n yimeḍqan n yiɣimi i yimnezzhen akked usbedd n texxamin n usuccef d ubeddel n tmelsiwt. 

 Dɣa, deg tirza-ines yezrin deg duǧember, iger lwali n Bgayet tamawt i txessast-a, yerra i tiɣri n yilemẓiyen-a. Aya, mi yessuter deg unemhal n yilemẓiyen d waddalen n Bgayet ad yesseqleɛ s tazzla ulɣu n tiɣri i tikci n usenfar-a i yerzan taduli n unnar n Lberj n Mira s ugazun. Ugar n waya, ɣef wawal n teɣbalut-nneɣ, yesseḥres lwali ɣef beddu n yiqeddicen deg wussan-a akken ad afen iman-nsen deg taɣult-a yilemẓiyen n temnaḍt-nni, rnu yessuter deg uselway n tɣiwant n Tsexriwt, Mass Maǧid Buǧiṭ, ad as-d-iheggi taferrawt tatiknikt ideg ara d-ddun akk lecɣal iwumi yesra unnar-a aɣiwan, am ureqqeɛ n tseddarin n yimferrǧen akked texxamin n ubeddel n tmelsiwt. 

 Akka tura, ttraǧun kan yilemẓiyen n temnaḍt-a, ad yettwasemres kullec deg unnar akken ur yettɣimi wawal d amiru (lweɛd) ideg ɛyan yakan, imi beggnen-d aya aṭas n tikkal deg tigawin merra i gan deg wayen iɛeddan. 

<p style="text-align:right"> M. K. 

  
 Deg ukemmel n leqdic n tddukkliwin tidelsanin deg waɣir n Wehran, tiddukkla Imeɣri amecṭuḥ (Le petit lecteur), tqeddec war aḥbas. Dɣa deg yimalas-a, d taẓrigt tis kraḍet n tfaska n tmucuha i d-yezzin, akken i tennum tettheggi-tt-id yal aseggas. 

 Yella-d leqdic ɣef teɣzi n ukkuẓ n wussan, seg wass n sed 22 ar aram 25 yunyu 2019. Ass-nni n ssebt i yebda leqdic seg Uxxam n tddukkla Numidya i yekkin s tallelt. 

 Dɣa yesnubget-d uɛeggal n tddukkla-a, anmazul n uselway, Mass Akli Weɛmara d snat n tlawin, Massa Paule Latore seg tmurt n Fransa, d Naɛima Mehailia seg Lezzayer, i d-yulsen timucuha s tefransist d taɛrabt. Ma d Akli seg tama-s, yessawel-d s teqbaylit tamacahut “Aɛudiw n baba merǧan”, i d-yewwin ɣef userdun n ugellid d tlata yessi-s d warraw-nsent, d temsizzelt i asen-yexdem, d wanwa iwumi ara d-yeǧǧ aserdun. S usmuzget s tmeẓẓuɣt n warrac imecṭaḥ i d-wwin yimawlan-nsen, arrac-a ḍefren tasiwelt n tmucuha s tumert. 

 Asmi tekfa tsiwelt n tmucuha, tella-d tegnit n usenɛet n leqdic n kra seg yiɛeggalen n tddukkla i iqeddcen di tsusmi. D timucuha i d-yeffɣen d idlisen s wunuɣen yehhuskin d yiwen uḍebsi ussid i d-yeddan daxel i tmesliwt, am tmacahut “Tuɛwijt n yiḍarren, taxerrabt n lewḥuc”. Leqdic-a, sɛeddan-t-id deg tiliẓri tameqqrant i iɛellqen deg wammas n tzeqqa. 

 D tagnit ladɣa i warrac-a akken ad ṭṭfen di teqbaylit-nsen, daɣen d asekfel n leqdic n tddukkla sɣur snat n tnebgiwin i d-yerzan s lferḥ. Ar taggara, nesteqsa imsuddes n tedwilt Akli, yenna-aɣ-d: “Tamacahut d yiwet n tarrayt n usedhu d uselmed d urebbi n yimecṭaḥ, anida ula deg tmura yuẓan am Marikan d Lalman, tamacahut teṭṭef adeg s wazal-is deg tmetti. Ɣef waya, yal mi ara tettunefk tegnit, nxeddem-d leqdicat ɣef tmucuha deg tddukkla”. 

 D asmekti kan, imi ur ḥḍiren ara yinelmaden yeqqaren tamaziɣt deg uɣerbaz akken i nnumen deg sin n yiseggasen yezrin, anda i ḥeḍren i teswiɛin-a s tedwast (intention), acku imir-a deg yimuras i ten-yuɣ lḥal. 
  Khaled Achoui. 

  
 Deg wussan-agi iɛeddan, i d-yessuffeɣ Mass Ahcene Mariche yiwen wurar i yal amdan imeẓyanen. Yessazreg-itt-id ɣer tezrigin “Art Plume” n Tizi Rached, yettnuzzu s wazal n 200 DA. Iger-d deg-s, 50 n yisteqsiyen, yal asteqsi s usebter-is weḥd-s, ma d tiririyin-nsen, llant deg usebtar daɣen weḥd-s. D timseɛraq neɣ timsefra i yerra s talɣa n yisteqsiyen, i icudden ɣer yidles-nneɣ. Ttawin-d yisteqsiyen-agi awal ɣef 34 n yiɣersiwen, i yettidiren deg umaḍal ideg nettidir. Tuget deg-sen d wid nettwali yal ass, gar-asen, Ayaziḍ, Azger, Taɣaḍt, Tamcict, Tizizwit…atg. Yal asteqsi, ibeddu s tneflit-agi: “Anwa i d-as-yennan”, syin akkin ad tt-id-yeḍfer usteqsi-nni s ddaw-s kan. Ula d tiwerqin-nni, iɣef ttwarun ccebḥent aṭas imi sɛant rrqem yesɛan assaɣ d tudert n umdan amaziɣ. Tabewaḍt ideg i d-ddant, llant deg-s 51 n tewriqin, yeččuren d tamussni akked sser. D urar ara d-yawin abaɣur i yal win ara t-yesɛun, zemren ad t-uraren sin medden. Yiwen ad isteqsay, dɣa ma yufa-d tiririt rrbeḥ a tafat, ma ulac ad as-yefk winna-nniḍen tiririt iwatan. D urar i yezmer ad yurar umeqqran neɣ umeẓyan, ur yettwaxdam ara kan i usɛeddi n lweqt, maca d win n tmussni d usnerni n tzemmar n umdan. Ad d-nesmekti belli, Mass Ahcene Mariche, ilul ass n 21 deg wayyur n Furar 1967, di taddart n Tala Tulmut i d-yezgan d tɣiwant n Tizi Rached. D aselmad n Tɣarant neɣ Tsengama (la physique) u d aselmad n tesnalkimt (infortatique), yesɣer deg uɣerbaz alemmas (C E M) Metrak Omar, deg tɣiwant n Tizi Rached. Deg uḥric n tẓuri, yeqdec deg waṭas yiḥricen yemgarden n lfen, xas ma yebda s tira n yisefra d tmedyazt u mazal-t deg-s ar ass-a. Maca yurar yakkan deg yisura n tmaziɣt amedya :asaru n « Wardiya n Ṭriz » d usaru « Ineẓra mazal ad nẓer »…atg. D amedyaz diɣ, seg useggas n 1984 imir yesɛa 17 n yiseggasen kan di leɛmer-is. Deg tefsut n 2005, i d-yesuffeɣ ammud n yisefra-ines amezwaru, imir yella yeqqar di tesdawit n  » l’Oregin State  » di tmurt n Marikan. Yeffka-as azwel  » Iḍ Yukin  » neɣ « Les Nuit Volubiles », ideg id-llan 23 n yisefra. Seg yimir ar ass-a, ɣur-s ugar n 14 n wammuden tmedyazt s rrebɛa n tutlayin-agi; tamaziɣt, taɛrabt, tafransist akked teglizit. Gar wayen yura ad d-nebder: Taԑezzult-iw, Iḍ Yukin, Tidderray, Contusions, La Toupie et L’échelle…atg.

  Ghani Amazigh 

  
 S tallelt n Usɣur azayez n tdawsa n Udekkar i d-thegga tddukkla tadelsant Itri n Yiburayen taẓrigt tis snat n tfaska n yimeqqranen, neɣ n yiwessura n taddart, i yeflen akkin i 100 n yiseggasen di tmeddurt-nsen. Deg sin n wussan n usihar, ayendin d armud i d-yettwaheggan i lfayda n yimezdaɣ n temnaḍt-nni d tid i as-d-yezzin. Imi ass n amhad, ahil yerza tilawin abeɛda, i yettwaɛerḍen ɣer uɛayer ɣef uxenẓir n tebbuct. Ulamma yella ukukru sɣur tlawin seg waṭṭan-a i d-yeḍḥan gar yiɛdawen-nsent imezwura, wanag ddeqs seg-sent i iɛawlen ad gent tigawt-a n useḥbiber d uḥezzeb. Syin akkin, mettwal 16:00 n tmeddit, tella-d temlilit n ddabex n uḍar gar yimuraren iqburen n tɣiwant n Tifra. Ma yella azekka-nni sem, seg 09:00 d tasawent, ttwasersent-d temsikniyin i icudden ɣer udlis akked tinḍi. Armi d 10:00, yella-d usqerdec n wawal ɣef temḍerrit n ddexxan d kra n waṭṭanen, send ad d-yettsuddes usihar-nniḍen i yimuḍan, maca tikkelt-a i uɛayer ɣef waṭṭan n ssker d waddad n yidammen. Ɣef 13:00 n tmeddit, temmug tejmilt i yiwessura n taddart i iḥeḍren ɣef usayes, s tikci n tfelwiyin n yiseɣ. Ad d-nesmekti d akken awessar n tɣiwant n Tifra akka tura yesɛa deg yixef-is tasut (lqern) d sin n yiseggasen. Ɣer taggara, send ad d-taweḍ temdelt n tfaska-a deg teẓrigt-is tis snat, iga ucennay Lwaliya Busaɛad tameɣra n ccna akken yella deg wahil. « Tɛedda deg tegnatin yelhan tejmilt-a i yimɣaren-nneɣ imeqqranen », i aɣ-d-yenna uselway n tddukkla Itri n Yiburayen, Mass Murad Tuwwak. Send ad d-yernu: « Mi d-snulfaɣ tafaska-a, lliɣ d aɛeggal deg Useqqamu aɣiwan n Tifra. Seg yimir-nni, azal n kraḍ n yiseggasen tura, ur d-yelli usuddes n teẓrigt tis snat. Ɣef waya i nemsefham di tddukkla, ad nuɣal ad tt-id-nheggi, ɣas nɛeṭṭel ». 

<p style="text-align:right"> M. K. 

  
 Aḥric wis 2

 Azekka-nni cwiṭ am acemma, a-t-an yewweḍ-d Mḥend uccen, isers iman-is ddaw ttejṛa, yebda la icennu: « Ad i yi-d-tḍeggreḍ yiwen deg warraw-ik, neɣ ad n-ali&amp;gamma,; ad ken-ččeɣ irekelli ». Ihi, isɣi-nni, yerra-as-id : «Ali-d ma tzemreḍ ad d-taliḍ » . Yekker Mḥend uccen yenna-as : « Ay amcum, ad jelbe&amp;gamma,; ad n-aliɣ, ad ken-ččeγ irkelli ». Xas akken yuggad-it, isγi-nni yemekta-d ayen i as-yenna uwtul n lexla , yerra-as-id: « Ali-d ma tzemreḍ ad d-taliḍ. » Iwexxeṛ iman-is ɣer deffir Mḥend uccen, ijelleb, yeɣli-d ɣer lqaεa! Iɛawed abrid wis ssin, ijeleb yeɣli-d ɣer lqaɛa! Yuγal akken iwala isɣi yeṭṭef deg wawal is, yeṭṭef abrid-is iṛuḥ ad isterwes anda-nniḍen. Zrin akken kra n wussan, yuɣal yisɣi-nni amcum yebda yettcedhi arraw-is, yebɣa ad ten-iẓeṛ. Mi d tameddit n wass, yebda ala yettru yeqqar-as: « Wisen amek i teḍṛa d warraw iw, aqli-yi cedhaɣ ad ten-ẓṛeγ! ». Cwiṭ ama acemma, yusa-d uwtul nni n lexla yenna-as: « Acu i ak-yuγen akka diγen a gma isγi, acuγer akka i tettruḍ?». Ihi yerra-as-id yisɣi: « Aqli-yi di yir wukud, cedhaγ arraw-iw, acḥal-aya ur ten-ẓriγ »! Armi i t-iɣaḍ yisγi-nni, yekker yenna-as: « Aha tura ṣfeḍ imeṭṭawen-ik, azekka, ad neddukkel, ad nṛuh γer Mḥend uccen, ad nḥettem fell-as, ad ak-ten-id-yerr! ». Azekka nni, ddukklen, ṭṭefen abrid-nsen, ṛuḥen ad qelben γef Mḥend uccen. Cwiṭ am acemma, walan-t la d-iteddu γur-sen. Yekker uwtul-nni n lexla, yenṭeq ɣer ɣur-s yenna-as: « A Mḥend uccen, yewweḍ-d wakud akken ad as-d-terreḍ arraw-is i yisγi » Dayen tura ad yili lemden tisurtin n ddin! Iwala Mḥend uccen dayen yettwaḥres, yekker yerra-as-id: « A-ten-id la lemden tasuret taneggarut, aset-d azekka, ad asen-teslem! » Isɣi-nni yeǧǧuǧeg-d wudem-is, yecmumeḥ d cituḥ  (…Tettkemmil) 

  Seg tgemmi n teqbaylit 

  
 Ttɛeddayen iseggasen, ttawin udmawen d wayen deg-sen yeḍran, s wayen yelhan d wayen ur nelhi. Maca, isemktiyen ttɣiman, urǧin ad sefḍen seg wallaɣ. Tigawin ur ttmettatent ara, akken i as-yenna Dda Lmulud deg wawal-is “Yella walebɛaḍ ulac-it, yella. Yella walebɛaḍ yella, ulac-it”. Muḥemmed Uharu d yiwen deg-sen, ɣas ulac-it, maca s wayen i d-yeǧǧa d leqdic d yigerrujen yella. Amennuɣ ɣef tumast, mazal nettwali-t, yella u d awezɣi ur yettili ara. 

 Imi d yiwen seg yimeɣnasen imenza i irefden tikti n tmaziɣt d unaḍaḥ fell-as. D yiwen i yumnen s umennuɣ ɣef tutlayt-is, deg yiwet n tallit n ẓẓmik d leḥris, anida i tessaweḍ tsertit n yimir, ad teṭṭef ɣer leḥbus win ara d-ineṭṭqen yiwen n wawal s teqbaylit deg tmanaɣt. Muḥemmed Uharun d yimdukal-is, d wid ur nerri ara aḍar ɣer deffir, kemmlen di leqdic-nsen ɣas s tuffra, acku ẓran ma nuḍḥen nutni, ad d-taweḍ tallit ideg tamaziɣt ad d-teffeɣ ɣer unnar, ad d-tenser seg lebḥer n tatut. Baba-s yeɣli d ameɣras deg tegrawla n Lezzayer aseggas n 1958, ma d yemma-s, temmut deg twaɣit n ubrid, mi d-tuɣal deg tirza ɣur-s si lḥebs n Berwageyya. Ilul Muḥemmed Uharun deg Tefrit, tamnaḍt n Uqbu di Bgayet, ass n 13 yebrir 1944. 

 Akken yekcem ɣer uɣerbaz, yella d anelmad ifazen. Seld tagrawla, deg 1963, yekcem ɣer wammas n tarwa n ccuhada deg temdint n Lɛelma. Aseggass n 1967, yekcem ɣer C.N.E.T n Sidi Ɛic, syin iruḥ ikemmel taɣuri-s di tesnawit n Delles, din i d-yewwi akayad n BAC. Dɣa, teldi-as-d tesdawit n Lezzayer tiwwura. Din i t-id-tekcem tikti n umennuɣ ɣef tmaziɣt, seld timliliyin akked Mulud Mɛemri, imir dɣa i yebda anadi d usekfel n laṣel. Yessaweḍ ula ad yeg tisuqilin i temsirin n tfizikt, akken ad d-ibeggen belli tamaziɣt tezmer i tussna am nettat am tutlayin-nniḍen. Gar yiseggasen n 1972 d 1975, yesnulfa-d snat n tesɣunin s tmaziɣt i yettwarun s tifinaɣ “Iṭij, Taftilt”. 

 Yekki gar wid isersen lbumbat i tiliẓri taɣelnawt di tlemmast n tmanaɣt ass n, 5 yennayer 1976, akked Smaɛil Meǧber, Lwennas Qasi d Ḥusin Cerradi d wiyaḍ-nniḍen. Ttwaṭṭfen ɣer lḥebs n Tazult (Lambèse). Din i yesɛedda 11 d aseggas, gar ucqerri (agression) n tfekka d wawal. Mbeɛd isuturen n twaculin-nsen d twacult tamagdayt gar yinaẓuren, imyura d yimnadiyen n tallit-nni, yella-d usuffeɣ-nsen si lḥebs ass n, 5 yulyu 1987. Muḥemmed Uharun, ikemmel deg ubrid n tira, dɣa yura ammud n tmedyazt “Abrid n tlelli”.

  Yura daɣen timsirin ɣef tjerrumt n tmaziɣt, u yeɛreḍ ad d-yessuqel leqran ɣer tmaziɣt, d netta i yuran asefru “Monsieur le président” i yecna Meɛtub Lwennas deg yiwet gar tezlatin-is icebḥen. Syin ikemmel amennuɣ deg urebbi n umussu adelsan amaziɣ, yella gar yimsuddsen n temlilit tis snat n MCB deg yulyu 1989 deg Tizi Uzzu. Yemmut Muḥemmud Uharun ass n, 22 maggu 1996, yeǧǧa-d deffir-s tameṭṭut-is d snat n yessi-s. Yemmut akken i d-ilul, di lḥif d lmizirya, maca udem-is ad yeqqim deg umezruy, ma d isem-is ur iseffeḍ ara imi d azamul gar yizumal n umennuɣ ɣef tidet. D natta i d bab n wawal “Ma d aɛebbuḍ i yettarran imdanen deɣlen, nekk aɛebbuḍ-iw ɛemdeɣ ad t-ččareɣ d iẓra”.

  Kh. A. 

  
 Xas xussent tuddar deg waṭas n temsal, meεna llant tɣawsiwin yezmer yiwen ad yeqmec allen-is fell-asent, acu kan llant tiyaḍ d anemgal, imi d awezɣi ad yessusem fell-asent umdan. Amedya, tamsalt n tekliniyin n tarrawt. Atas n medden i yettcektin seg waddad-agi, imi d tudert n tmeṭṭut d mmi-s i teεna taluftt. Di Tdayra n Iɣil Ɛli, imezḍaɣ ikcem-iten lḥir d tteqlaq ɣef waya. D anezgum meqqer ladɣa i tullas i yellan s tadist. Tineggura-a, rnu i leqriḥ d wayen sεeddayent, tekcem-itent-id tugdi ɣef tudert-nsent. Ɣef usentel-a tenna-aɣ-d yiwet n tmeṭṭut: « Ur zriɣ ma yella ad qableɣ tarrawt neɣ d tugdi ɣef mmi i izemren ad yemmet deg ubrid, acku abrid ɣezzif alamma d Aqbu ». Ma d argaz-is seg tama-s yenna-d: «Ulac ula d taklinit tusligt (privée), ɣas ma yella ur lliɣ seg wid yesεan, meεna ɣas ad ten-id-reḍleɣ yidrimen-nni, awi-d ukan ad ttuhenniɣ seg tama n mmi akked tmeṭṭut-iw ». At taddart, yeffeɣ-iten leεqel imi llant deg wakud iεeddan tekliniyin, ma d tura kksen-tent. Yerna yenna-aɣ-d wayeḍ :« Amek akka? nuɣal nteddu ɣer deffir? Tadayṛa n Yiɣil Ɛli i yeggugen azal n 24 n yikilumitṛen ɣef tin n Uqbu, yerna tesεa atas n yimezdaɣ, ulac deg-s ttawilat i tarrawt n tmeṭṭut. Ilaq ad d-afen wid teεna temsalt tifrat i uɣbel-agi ». Ad d-nesmekti d akken aṭas n tuddar i yettidiren ugur-agi, ladɣa imesdurar, am tɣiwant n Tmuqra deg Uqbu, taɣiwant n At Smaεel d waṭas n tiyaḍ.

  K.K. 

  
 Akken qqarenb ‘’Tasdawit mačči kan d amekkkan n tussna, meɛna ilaq ad tili daɣen d aḥric i tẓuri, imi taẓuri d yen icebḥen, d ayen i d-yezzuzuren iḥulfan n umdan ama s ccnawi, s yisefra d wayen yecban anect-a’’. Ihi, tasdawit n Mulud Mɛemmri, tefka-as azal i tẓuri s yiwet n temsizzelt i d-yettuheggan, ussan iɛeddan. Tebda acḥal-aya. Ma d timlilit n taggara, teḍra-d ass n 28 deg furar 2018, tella-d d tajmilt i Lmuld At Mɛemmer imi d asmeki n tmettant-is. 

 Yella-d ɣef uqarru n usiher-a Mass Sliman Belḥaret, anda i d-xeddmen aṭas n tzeɣwa : ccna, isefra, tamezgunt, inaw. Yella-d leqdic deg tzeqqa n yisaragen n tesdawit Mulud Mɛemmri, tasebḥit n wass n larebɛa. Aṭas n yinebgawen i d-yusan ɣer temlilita ama di tesqamut n usenqed ama d wid i d-yerzan kken ad as-rren tajmilt i Lmulud At Mɛemmer. Deg wahil n tsebḥit, ɛeddan-d wid ijerden ɣer tzeqqa n tmedyazt sdat : Mass Kaci Saâdi , anda i d-wwin yinelmaden isefra s yisental yemxallafen yecban tayri, tamagit, tameṭṭut d tfelsafit ( ayen i d-ikecmen d amaynut ɣer tmedyazt n teqbaylit). Syin d tazeqqa n yinawen anda i wwin s tuget yisental ɣef tmeṭṭut. Ma d ahil n tmeddit, yerza tamezgunt. ‘’Leqbayel d inaẓuren n tidet si zik-nsen. Ferḥeɣ s yilmeẓyen-agi imi xedmen leqdic icebḥen’’, d wigi i d imeslyen i d-yenna Mass Said Zanoun i yellan d aɛeggal deg tesqamut n usenqed n yinawen. Akken daɣen i suznen yinelmaden imferǧen s leswat yemxallafen : yal yiwen d acu n ṣṣenf n uẓawan i d-yewwi. Ma nexdem tamawt, ad naf d akken, llant aṭas n teqcicin deg tzeqqa-agi.

  Ayen i d-nnan  

 « Anṣuf yiswen ɣer tedyant-a n taggarra n temsizzelt i d-netthegi acḥal-aya, tagi d tajmilt i umussnaw-nneɣ, deg temsizzelt-a, ad nefren wid iqefzen di yal tazeqqa. Nessaram ad ilin leqdicat yecban-wigi di tesdawit » , wagi d ayen i d-yenna Mass Allich Rachid ( d amaṣwaḍ n tmaziɣt ). Ma yella d Mass Belḥaret yenna-d : « Di tazwara, ugadeɣ ur d-ttasen ara aṭas n yinelmaden, maca akken kan slan s temsizzelt, bdan ajerred. Din i yi-d-tuɣal tarwiḥit. Di tazwara, llan 130 n yinelmaden, syin nefren-d widak ara iɛeddin ass-a. Ad asen-iniɣ tanemmirt-nwen ɣef lwelha-agi i d-trram. Wagi d lebyan d akken inelmaden, ḥwaǧen win ara sen-yeṭṭfen afus, ad asen ixedmen ljehd akken ad sbeynen ayen i snen. Ma yella d timsizzelt, d tajmilt i umussnaw. Ayen i d-yeǧǧa d azamul, tajmilt-is meqqret. Zemreɣ ad d-iniɣ, nesɛa zzher imi i t-nesɛa. Lukan ur yelli ara, yezmer tutlayt n tmaziɣt ur tettuɣal ara d tunṣibt. Mulud Mɛemmri, yuklal leqder meqqren. Di taggara, bɣiɣ ad snemreɣ Mass Tessa anemhal n tesdawit i yi-d-ixedmen tabɣest seg wasmi i bdiɣ leqdic di tesdawit , imi yefka-iyi annar anda ara xedmeɣ leqdicat yecban-wigi « . ha-ten-in yigemmaḍ

  Tamedyazt:  1 Kaddour Rabah, 2 Boualem Mouhend Arezki, 3 Haroune Karim 

  Ccna:  1 Fetta Waliti, 2 Chekai Tiziri, 3 Yasmine Taleb. 

  Tamezgunt  : 1 Kermoune Akli, 2 Benbekkou Smail 

  Inaw  : 1 Ibarsyane Jugurtha, 2 Oukid Yasmine

  Yamani Souhila 

  
 Ass n 10 tuber yezrin, ihegga-d lwali amaynut n Bgayet, Mass Ḥmed Maɛbed, yiwet n temlilit akked yimazanen (députés)n twilayt n Bgayet i umeslay ɣef waṭas n tlufa i icudden ɣer tneflit abeɛda, akked yineḍruyen i d-yettnulfun taggara-a. Ula d Mass Mhenni Ḥadadu, aselway n Useqqamu aɣerfan n lwilya, yeḥḍer i ttiɛad n wass-nni. Deg umlaqi-a dɣa, i yekkan qrib ukuẓ (4) n yisragen, yella-d umciwer d umbaddal n tektiwin ɣef wayendin d tilufa i iceɣben aɣerman akked waddad amiran n waɣir n Bgayet. Din ihi, yettwawi-d wawal ɣef ddeqs n yisenfaren iɣef yuzzel wawal imalasen iɛeddan, d wid i urɛad yekfi ccɣel-nsen, neɣ yessutur-d ugdud ad ttwajerrden s uzrab. Ad d-nebder seg-sen abrid amadaf (la pénétrante) ur nettɛeṭṭil ara ad tamed, Sbiṭar n Bgayet, asenfar n tramway, abrid n Ɛecba n Xerraṭa i ṭṭfent snat n tkebbuniyin Taṭurkit-Tazayrit, lgaz agaman deg temnaḍin timesdurar akked usnulfu n tyuga i ubrid aɣelnaw wis 9 d ubrid n tmacint n Bgayet. Ad d-nesmekti d akken, ɣef ubrid aɣelnaw wis 9, yella yura umazan n FFS, Mass Nasir Ɛebdun, i uneɣlaf n yiqeddicen izuyaz, ideg i as-yessuter ad d-yeslal s teɣseb asenfar deg ubrid-nni i yuɣalen d amihi n tidet i yinehharen. Daɣen, deg tɣimit-a i asen-d-yellan, bedren-d yimḍebbren kra n yisental-nniḍen iseg tenṭer Bgayet, am temɛayt n ugzam n yiberdan i yetteɣzifen trennu, lebni berra i usaḍuf, tamsalt n tnezduɣt s umata, tasdawit tamaynut n Amizur, asefti n tedrimt s yisenfaren yemgaraden, tirza n yineɣlafen ɣer Bgayet akked taluft n tezdeg n tɣiwanin d tamiwin i iɛemren s yiguduyen sanda ma terriḍ, deg usamar neɣ deg umalu.

  M. K. 

  
 Newwi-d deg tdiwennit-a awal akked ucennay n tayri n yiḥulfan, Ḥasan Aḥres, ɣef umecwar-is n tẓuri d ccna s umata.

  Aɣmis n Yimaziɣen: Ma tebɣiḍ ad as-nebdu si tejmilt   i ak-rran di Marikan.   Ḥku-aɣ-d cwiṭ fell-as ? 

  Ḥasan Aḥres :  Di Marikan, cniɣ snat n tikkal i lmend n snat n tirziwin. Abrid amezwaru, deg 2013, mi d-ɛeddaɣ sɣur yimeddukkal n Kanada anda nerra tajmilt i Lwennas Meɛtub, ɛeddaɣ i Marikan, cniɣ di Philadelphia, Boston, New-York, San Francisco. Deg 2015, uɣaleɣ ɣer Marikan. Cniɣ deg kraḍ n yimukan, kfiɣ s temdint n Kulumbis. D Sunya Ayt Ḥmed i d taselwayt n tddukkla-nni. Dinna i yi-rran tajmilt s uḥḍar n BRTV. Ad snemreɣ akk tiddukkliwin-nni iqeddcen. Yal mi ara aɣ-ɛerḍen, nettak-d ayen iwumi nezmer. Ula d lɣaci, ttruḥun-d. Aya yesbeyyin-d tayri, irennu-aɣ-d ifadden. Ttarran-aɣ-d ugar n wayen i asen-nettak.

  Ad d-nuɣal ɣer tezlit n tayri   i tcennuḍ s tayri. Imi nettwali   tikwal aɛuffu deg kra n tezlatin,   am tefyar-nni «Wekkleɣ-am   Sidi Rebbi», neɣ «Buddeɣ-am lmeḥna». Maca kečč   teqqareḍ-as «seḍs-itt»… 

 Tayri d aḥulfu ukyis. Ma tḥemmleḍ amdan, ur ilaq ad t-tḥemmleḍ i keččini kan, maca i netta daɣen. Ad as-tebɣuḍ ad yili di lehna, ad yefreḥ. Ma tḥemmleḍ tameṭṭut, mačči ma ur ak-d-tsaḥ, dayen diri-tt, dayen tkerheḍ-tt. Ma ḥemmleɣ yiwen, ad as-menniɣ ala ayen n lɛali, ad bɣuɣ ad yefreḥ. Akka kan i zemreɣ ad as-d-sbeyyneɣ belli d tidet ḥemmleɣ-t. Yelha ad teqqim tezlit n tayri tesɛa kan ssifa n tayri.

  Ma nebder-d tizlit-nni « A ddunit ḥbes ad rseɣ », i d-yesmektayen tifelseft s uzwel-is. Deg wanti tignatin i tt-txedmeḍ ? 

 Iḍerru-aɣ waya merra deg ddunit. Xedmeɣ tizlit-nni deg yiwet n teswiɛt n leḥzen d layas. Nekk ur xeddmeɣ tizlatin s ukmandi. Deg lawan-nni, walaɣ ddunit am wakken d lkar, ur i yi-tehwi tansa iɣer i yi-yettawi, nniɣ-as: ‘’A ddunit bɣiɣ ad subbeɣ’’.

  Yal yiwen amek yeɣra tizlit-ik tamaynut « Wwt nneḥ ». Ini-aɣ-d ciṭuḥ fell-as ? 

 Zemreɣ ad d-iniɣ, bniɣ tizlit-nni ɣef wayen akk ddreɣ d tirmit deg ddunit. Walaɣ d akken tifrat n tuget n yiɣilifen d nneḥ. Ma yebɣa umdan talwit, ad irewwel seg wanda tella temḍerrit. Qqaren-d mi ara d-yewwet waḍu, anef-as ad iɛeddi. S umata, tessawal tezlit-a i tmussni, degmi ur tt-xdimeɣ ara asmi sɛiɣ 20 n yiseggasen.

  Aql-ik seg wid i as-yettruḥen kra kra, akken ad d-awin amaynut… 

 Yella waya. Bɣiɣ ad d-ssufuɣeɣ ayen ḥulfaɣ, mačči ad ččareɣ kan aḍebsi. Ma ur sɛiɣ ayen iwatan ad t-id-fkeɣ, yif ad serseɣ iman-iw, wala ad kellxeɣ medden. Mi ara d-ssufɣeɣ iseɣrez, tzemreḍ ad iyi-d-tiniḍ ur i yi-yeɛǧib ara, maca ur i yi-d-teqqareḍ ara diri-t.

  Amek tettwaliḍ addad n unaẓur akka tura ? 

 Anaẓur yewwi daɛwessu. Nesḥassef imi ur yettusṭeɛref s tẓuri di tmurt-nneɣ. Di tmura n madden, yesɛa azal unaẓur, ma ɣur-neɣ ay akken tgiḍ mačči akken. Γef waya, i d-qqareɣ amzun yettwadɛa unaẓur. Anaẓur am llazuq, mi deg-s ssker telhiḍ, mi ak-yeffeɣ dayen ad ak-ḍeggren. Ad ak-d-rnuɣ yiwet, ḥala anaẓur i yettmettaten sin n yiberdan. Ad ak-d-iniɣ ayɣer: yettili-d tikwal wanida anaẓur yettaǧǧa-t uzayez-ines, ama kksen-as amekkan wiyeḍ, neɣ yemɣur, neɣ… Dinna d tamettant tamezwarut. Tamettant tis snat d tin yeɛnan medden merra.

   

  Waqila tesnulfaḍ-ḍ teẓrigin   taggara-a ? Meslay-aneɣ-d   cwiṭ ɣef usenfar-a ? 

 D tidet, friɣ-tt d yiman-iw, ad ldiɣ tiẓrigin. Ɛyiɣ seg wuguren i d-ttmagareɣ akken ad d-suffɣeɣ. Rnu kečč ad d-tessufɣeḍ, wiyaḍ ad rebḥen. Ugur-nniḍen, imi tuget n yimaẓragen d imsenza kan, xḍan akk i tẓuri. Yiwen n was, wwiɣ aḍebsi-inu ɣer umaẓrag, yenna-yi-d ha-t-an ulac tizlatin n ccḍeḥ. Armi t-fkiɣ i wayeḍ yessufeɣ-it-id, rnu yelḥa akken ilaq. Aredmani, segmi yella upiraṭi, yimɣur ugar wugur n usiẓreg. Tura amaẓrag yesɛa azref.

  Neẓra terza-k taluft n tmaziɣt. Acu d awal-ik ɣef usenseb-ines ? 

 Akka i d-nnan, ma d tidet. Lḥasul, ayen yeɛnan asenseb-a n tmaziɣt, mačči d taluft n teɣtas neɣ n yimagraden. Aya d taluft n tigawt d usemres deg unnar. Amedya n uselmed-ines, ilaq ad yili d amaran war ameslay. Seg tama-nniḍen, yewwi-d fell-aɣ ad neḥbes deg usuter kan. Ilaq ad nfares, ad nesnerni tafarest (production) deg yal aḥric, acku mačči ḥaca tizlit i yellan.

  Ur nezmir ara ad nfak ameslay war ma nebder-d Meɛtub Lwennas i neẓra yersex deg uqerruy-ik… 

 Qqareɣ-t-id dima, Lwennas segmi yemmut d lɛehd i as-fkiɣ. Yal mi ara aliɣ s asayes, ilaq xersum ad d-awiɣ yiwet seg tezlatin-is. Nekk ɣur-i, akken i as-ttarraɣ tijmilin, akken i t-snemmireɣ. Ula d taluft-a, teqqen i yimenzayen, imi aṭas i llan ur bɣin mi d-smektayeɣ Lwennas. Llan wid i yi-d-yennan, ma tebɣiḍ ad trebḥeḍ ṭṭixxer i Lwennas Meɛtub.

  Yadra tecniḍ tizlatin i telliḍ theggiḍ-d i Kamal Mesɛudi send ad yemmet ? 

 Mazal. Ttraǧuɣ ad afeɣ albaɛḍ i yesɛan taɣect-is, i izemren ad yecnu aɣanib-is, imi d tizlatin d tizedganin. Neɣ ma ulac, yezmer lḥal ad tent-cnuɣ nekkini.

  Ini-aɣ-d kra ɣef umaynut i d-tettheggiḍ  

 Smenyifeɣ ad nemmeslay tura ciṭuḥ fell-as, alamma i d-yeffeɣ. Lḥasun, ad ilint deg-s 10 n tezlatin, ma d tuffɣa-s, aseggas-a ma yebɣa Rebbi.

  Awal-ik n taggara i wid i ak-iḥemmlen… 

 Ad asen-iniɣ tanemmirt mi d-teddam yid-i armi d ass-a. Ma ɣezzif leɛmer, mazal ad tent-id-necnu gar-aneɣ, akken yeqqar Lwennas Meɛtub. 

   Yesteqsa-t M. K. 

  
 Sdat n wanawen n wagguren-agi ineggura i d-yexdem uneɣlaf amezwaru n tmur n Lezzayer, Mass Ahmed Ouyahia i wugdud, ɣef liḥala n tdamsa n tmurt ur nessefraḥ ara, yezdeɣ lxuf imezdaɣ s leɣla n temɛict i seg ara d-yeglu useggas n 2018.

 Dɣa deg taluft yecban tagi, imḍebbren n tmurt n Lezzayer, suffɣen-d aṭas n yisaḍufen d lebḍanat i lmendad n uselḥu n lecɣal n tmurt mgal taluft -agi i iɛeggben akk iḥricen n tdamsa, maca, daɣen, aya dayen d d-yeglun s waṭas n yinelkamen ɣef liḥala n temɛict n ugdud azzayri. Dɣa asaḍuf n tedrimt n 2018, qeblen s tuget yiɛeggalen n Usqamu aɣerfan aɣelnaw (APN), d uneḥbus n waṭas n yisufer ara d-tawi tmurt seg tmura-nniḍen , aya yak ad d-yeglu s tmerna deg waṭas n yisufar n tudert n yal ass, dɣa asaḍuf n tedrimt, ijerred deg yiwen gar imagraden-is, timerna deg leswami n yisufar n trisiti, lgaz, aman, lmazut d lissens, ayen ara d-yeglun s tmerna deg leswami n yeḥricen-nniḍen n tdamsa. Sdat n liḥala-agi, imezdaɣ n Tiz-Uzzu, yezedɣ-iten lxuf meqqren ɣef leɣla n temɛict swayeg ara d-yeglu useggas amaynut 2018, dɣa deg wussen-agi, bdant swami n yisufar s tmerna, aya yeɛna dɣa isufar n lxedra yeqquren : laɛdes, lubyan, lḥemmes d waṭas-nniḍen.  »Yiwet n liḥala ur nesefraḥ ara akk imdanen, imi yal mi ara ibeddel useggas, igduden n tmura n umaḍal ferḥen s useggas ajdid, ma d nekni nḥezzen s yal aseggas ajdid s sebba n yir liḥala n uselḥu n lecɣal n lmurt » Dayen i seg yesḥisef yiwen umezdaɣ n tɣiwant n Buzeggan. Deg liḥala yecban tagi ur nessefraḥ ara akk , aṭas n yilmeẓyen , bɣan ad ruḥen ɣer tmura-nniḍen anda i nwan ad afen ayen i bɣan.

  Ali Zalouk 

  
 Aḥric 1u

  Amacahu… 

 Yiwen wass, iteddu Mḥend uccen d ubrid-is, yesterwis deg teẓgi d acu ara yaf ad t-yečč. Cwiṭ am acemma, iwala yiwen yesɣi d warraw-is deg lɛec-nsen, yersen ɣef yixef n ṭṭejṛa. Ihi yerfed aqerru-is, yenna-as i yesγi-nni: « Ad i yi-d-tḍeggreḍ yiwen deg warraw-ik, neɣ ad n-aliɣ ad aken-ččeɣ irkleli. Isɣi-nni, yebda yettergigi : yuggad ɣef warraw-is, maca yegguma ad as-yaɣ awal. Ihi Mḥend uccen, yerra iman-is yerfa, iɛawed yenna-as: « Ay amcum, ad i yi-d-tḍeggereḍ yiwen deg warraw-ik, neɣ ad n-aliɣ, ad aken-ččeɣ akken ma tellam». Ihi yuggad yisɣi-nni γef warraw-is, dɣa iḍegger-as-d yiwen deg-sen. Mi i t-id-yeṭṭef, yerfed-it, yenna-as i yisɣi-nni : « Ur taggad, ad t-awiɣ kan akken ad as-slemdeɣ tiṣurtin n ddin ineslem akked taɛrabt. Azekka-nni, ha-t-an yuɣal-d. Yeqqim ddaw n ṭṭejra yenna-as i yisɣi nni : « Ad i yi-d-tḍeggreḍ yiwen deg warraw-ik, neγ ad n-ali&amp;gamma,; ad aken-ččeγ irkelli ». Xas akken yuggad-it, maca yumen-it, dγa iḍegger-as-d yiwen deg warraw-is. Akken yal abrid mi ara d-yas Mḥend uccen ad as-d-iḍeggeṛ yiwen deg warraw-is, armi i as-d-yeqqim yiwen d aneggaru. Akken d tameddit n wass, yebda yettru, la yettlumu deg yiman-is, yeqqar:

 « I tura, amek ara xedmeɣ, azekka ad d-yuɣal Mḥend uccen ad aɣ-yečč irkelli». Cwiṭ am acemma, ha-t-an iεedda-d uwtul n lexla. Akken i t-iwala yettru, yekker yenna-as: « D acu akka i ak-yuɣen a gma isγi, ayen tettruḍ? Isɣi, yeḥka-as-id ayen yeḍran yid s, awtul-nni n lexla imuqel-it yenna-as: « Ay aɛeggun, ay ungif, ikkelex-ik ! Anda akka i teẓriḍ uccen yettalin γef ṭṭejṛa ! Aha tura, sfeḍ imeṭṭawen-ik, ad ak-wessiγ d acu ara as-tiniḍ, azekka mi ara d-yuγal ». Azekka mi ara ak-d-yini « deggeṛ-iyi-d yiwen deg warraw ik, neɣ ad n-aliɣ ad aken-ččeɣ akken ma tellam ! Ini-as: Ali-d ma tzemreḍ ad d-taliḍ . Maca, ṭṭef kan deg wawal-ik.γur-k ad tuggadeḍ » …Tettkemmil 

  Seg tgemmi n teqbaylit 

  
 Yella yiwen n ufellaḥ, ala tamussni i d rras lmal-is, maca nnif d lḥerma d agerruj iγef yesseḥbibir nezzeh. Ihi yiwen n wass, yennuγ d tmeṭṭut-is armi i t-tluqeb, tenna-as: « Lukan sεiγ zzher, nekk seg uxxam n wid yeγṛan, ur ttaγeγ ara afellaḥ leεmer nekcim aγerbaz. Atmaten-iw d At leqlam γef umeẓẓuγ ». Afellaḥ, mi yesla i lehduṛ-agi, yettwajreḥ, acku yeẓra sani i yerran. Dɣa , yenna-yas: « Ihi imi ttwaḥeqqṛeγ akk, ad truḥed tura γer uxxam-nwen, ad ten-testeqsiḍ γef wayen akk ad awen-iniγ. Ma ur d-tewwiḍ ara tiririt iseḥḥan ; ad tuγaleḍ, acku win yeγran mačči d nekkini. Tenna-as: « Bbuh ! Ur yelli usteqsi iwumi ur sεin watmaten-iw tiririt ». Yenna-as: « Ini-asen acu i yerẓagen deg ddunit ? D acu i iẓiḍen di ddunit? ». Tenna-as: « Ah d aya ! tura ara ruḥeγ ». Yuɣ lḥal mmi-tsen la issel i wayen iḍeṛṛun. Yeḥsa yemma-s ur d-tettawi tiririt ilaqen, yessen baba-s d bu lemεun, xwal-is d At-zzux n baṭel. Yuggad γef yemma-s, yeffeγ si ṭṭaq n teεrict, yezwar s abrid, ad iqabel yemma-s. Yemlal yid-s mi tleḥḥu, yenna-as: « Yemma tewwiḍ-d tiririt? ». Tenna-as: « Meεlum ». Yenna-as: « Acu-tt? ». Tenna-as: « I iẓiḍen d tament, i yerẓagen d qeḍṛan ». Dγa, yewwet anyir-is, yenna-as: « Acu i yi-yeğğan zwareγ-am-d s abrid ». Tenna-as: « Ayγer? ». Ynna-as: « Lemmer ad isel i tiririt-a, ad am-yebḍu aqerru. Ma tebγiḍ, ad tkemmleḍ ussan-im yid-ne&amp;gamma,; ini-as terẓeg d ccer, tiẓedt d lxir. Yuγal mi tewweḍ s axxam, yenna-as urgaz-is: « Amek ihi? » ? Tenna-as: « Ad ak-qaṛṛen i yerẓagen d ccer, i iẓiden d lxir. Argaz mi yesla i tririt yuzzel srid ɣer tγurfet, yufa-n mmi-s ulac-it. Yefhem tamsalt, iruḥ-d s azniq yaf mmi-s di beṛṛa, yenna-as: « Imi tselkeḍ wiyaḍ, sellek tura iman-ik. Baba-s: « Acu i iγelben times? ». Mmi-s: « D aman ». Baba-s: « Acu i iγelben aman? ». Mmi-s: « D asawen ». Baba-s: « D acu i iγelben asawen? Mmi-s: « D aɛidiw ». Baba-s: « D acu i iγelben aɛidiw? » Mmi-s: « D argaz ». Baba-s: « D acu i iγelben argaz? » Mmi-s: « D tameṭṭut ».

  Yahia Yanes 

  
 Aṭas n wawal d umeslay i d-ssegrant tmesbaniyin d unḥerrak i d-yettilin taggara-a deg wakal n tmurt. Tuffɣa n ugdud ɣer ubrid akken ad d-yini berka, ala i leḥkem amesbaṭli i inehren tamurt ɣer usyax 20 n yiseggasen-aya, teǧǧa iɣmisen, tiliẓriyin tuzzigin neɣ tigraɣlanin n tmura n berra, ad ḍefrent s lqerb tidyanin-a, segmi bdant ass n 22 furar 2019. Aneɣmas, amyaru Youcef Zirem, yuɣal 57 n yiseggasen ɣer deffir, yuɣal ɣer useggas n timmunent 1962, s udlis-is i d-yessuffeɣ ussan-a kan deg tmurt n Fransa, win iwumi yefka asentel “La Cinquième mascarade”. D adlis i d-yewwin awal ɣef waddad aserti d tudert tinmettit yeǧǧan ukkuẓ n yilmeẓyen ad ssirmen abeddel ɣer wayen yelhan, ɣer tlelli, ɣer yiseɣ, ɣer teɣdemt tinmettit u ɣer tayri yettwagedlen s tmuɣli-nniḍen. Maca ilmeẓyen-a, ɛerḍen ad ḍefren abrid n tidet, ɣas ma yella ttemlilen-d iɛewwiqen. Mass Youcef Zirem, yeglem-d tudert n Sabrina, Farid, Malika d Xaled yettidiren di lmizirya d teqṣeḥ ugar n 40 n yiseggasen-aya. Ameskar yessegra-d s uzbu n yilmeẓyen-a i mazal ssaramen tafat, ṭṭfen deg tikli ar sdat. Ungal-a s umata, yewwi-d ɣef yiwet n tallit n umezruy iɣef d-tɛedda tmurt seg 9 cutember 1962 ar tazwara n useggas n 2019. Ameskar n udlis Youcef Zirem, d amyaru, d amedyaz, d aneggal u d aneɣmas azzayri, ilul ass n 16 ɣuct 1964 deg Ukeffadu. Yettaru s tutlayt tafransist, yettidir deg tmurt n Fransa. Yekcem s annar n tira seg useggas n 1995. Gar yidlisen i yura : La Vie est un grand mensonge (1995), Le Chemin de l’éternité (2009), Le Semeur d’amour (2012), La Porte de la mer (2016), Matoub Lounès la fin tragique d’un poète (2018)…atg.
  Khaled Achoui  

  
 Zedek Mulud seg yinaẓuren-nni i yeddmen s wudem ifazzen tizlit taqbaylit. Nemlal-it i lmend n tejmilt i yuɣalen i Lwennas MeƐtub, deg unnar aɣurbiz n Bgayet, yeqbel ad d-yerr ɣef yisteqsiyen-nneɣ. 

  Aɣmis n Yimaziɣen : Awal ɣef tejmilt-a i yuɣalen i Lwennas MeƐtub ideg aql-ik d inebgi n yiseɣ… 
 Zedek Mulud : Lwennas yuklal ugar n tejmilt. A win yufan, yal tikkelt ad d-ttilint temliliyin yecban ta. Lwennas d yiwen n urgaz i yennuɣen ɣef teqbaylit d yidles, d unadi n tidet. Nusa-d ass-a ad as-nerr tajmilt am wakken yella da gar-aneɣ.

  Nezmer ad d-nini aql-ik deg ubrid-is, imi ula d medden llan ḥemmlen ad ak-ssiwilen « MeƐtub wis sin »… 
 Amek ara ak-d-iniɣ… Lwennas d Lwennas. D tidet tecrek-aɣ teqbaylit d umennuɣ ɣef tmagit, wamma ulac win izemren ad yili d wayeḍ. Lwennas yexdem akk tazmert-is, tura yeǧǧa-d isem-is. Ssarameɣ wigad ara d-yekkren deffir, ad kemmlen i umennuɣ. Akka kan i tezmer ad tili. D tidet ixuss gar-aneɣ, maca akken neqqar, win uɣur i d-teggra ad tt-yessiweḍ. Ahat ad d-yas wass ideg ara d-yeḍru yiswi iɣef nnuɣen yimeɣnasen n teqbaylit.

  Mačči d tikkelt tamezwarut ara tecnuḍ di Bgayet ? 
 Mačči d tikkelt tamezwarut maca aṭas-aya ur cniɣ da. Tikkelt taneggarut segmi cniɣ deg temdint n Bgayet, deg unnar-a waqila, tettuɣal ahat ɣer 2002.

  D acu d sebba n waya ? 
 Akken teẓriḍ, di tmurt-nneɣ, d awanek i yesselḥayen tilufa n yidles. D asḥissef! Ur ttaǧǧan imdanen ad qedcen.Ttmagaren-d iɛewwiqen. Yal tikkelt tlaq tsiregt…

  Ɣer taggara, tettwasaẓ tuffɣa n walbum-ik amaynut… 
 D tidet. Nezmer ad d-nini tura yewjed walbum. Mazal kan kra n lecɣal ineggura. Ad d-yeffeɣ deg wayyur-a n yulyu, neɣ deg ɣuct ma iɛeṭṭel. Lḥasul, deg unebdu-a.

  Meslay-aɣ-d akka cwiṭ fell-as ? 
 Ad yesɛu walbum-a 14 n tezlatin. Ad ilint deg-s, am dima, tezlatin n umennuɣ, akked tiyaḍ. Amennuɣ yella deg-neɣ. Ad d-teddu deg-s tejmilt i Si Lḥafiḍ.

  Awal-ik ɣef warraz n tezlit tamḥaddit i ak-d-tefka tddukkla taqbaylit n Lyon s yifassen n Nadiya MeƐtub, taǧǧalt n uɣewwaɣ? 
 D ayen i yi-d-irennun afud akken ad kemmleɣ deg ubrid-iw n ccna. Rnu heggan-t-id d tamuffirt. Ur bniɣ ara ɣef tigawt-nni. D ayen i yi-yesferḥen, abeɛda imi d Nadiya i yi-t-id-imudden. Aya, si tama, d asṭeɛref s wayen xeddmeɣ. Ad ten-snemmreɣ aṭas aṭas.

  Kra n wayyuren kan i d-yeqqimen i Zénith-ik amezwaru. Anda yewweḍ uheggi ? 
 Aql-aɣ tura nettheggi i usihar-a. D ayen ara igerrzen, imi aṭas i yuɣen yakan imukan-nsen. Dɣa, i Zénith-iw amezwaru, ssarameɣ ad igerrez akken ad ferḥeɣ, ad ferḥen medden, ad tefreḥ teqbaylit.
  Yesteqsa-t M. K. 

  
 Ass-nni n lḥed yezrin, 24/12/2017, i d-bannen yigemmaḍ ineggura n temlilit tis 11 n tfaska taɣelnawt n tmedyazt n Ṣummam, i d-tettheggi yal aseggas tddukkla tadelsant Itri adelsan n Uqbu.

 Tazrigt n useggas-agi, tella-d seg 21 alamma d 24 deg duğamber 2017, deg Uxxam n yilmeẓyen Abderrhman Fares n Uqbu, deg lwilaya n Bgayet. Timlilit-agi, gan-tt d tajmilt i sin n yimedyazen meqqren, Ḥmed Laḥlu, i yellan deffir n tlallit n tfaska-agi deg useggas n 2005, d Mass Murad Raḥman, d netta i d-yufraren deg tezrigt tamezwarut n tafaska-a, i d-yellan deg 15 duǧamber 2005 d tajmilt i umedyaz ameqqran Si Muḥend u Mḥend. Tasebḥit n wass-nni n ssebt, 23/12/2017, i d-tefka tesqamut n yinzurfa 6 n warazzen imenza, gar-asen 3 n tmedyazt tartar, ma d tlata-nni-nniḍen n tmedyazt tamensayt, akked tlata n warrazen-nniḍen. Dɣa deg tewsit n tmedyazt tartar, yufrar-d Mass Xeṭṭabi Ḥmed deg umḍiq amenzu s tenqiḍt n 14,33/20, syin d Mass Harwan Aɛmer deg umḍiq wis sin s tezmilt-a n 13,33/20, ma deg umkan wis kraḍ yufrar-d Mass Mennas Ali s tezmilt-agi n 13,16/20. Ma d arraz-nni n tewsit n tmedyazt tartart, deg umkan amezwaru yufrar-d Mass Fellag Saɛid s tenqiḍt-a 13,83/20, ma d arraz wis sin yewwi-t Mass Barac Seddiq s tezmilt-agi n 13,16/20, ma d arraz wis tlata tewwi-t Massa Sidiri Fahima s tenqiḍt-a n 12/96/20. Am wakken daɣen i tefka tesqamut n yinzurfa tlata n warrazen-nniḍen i tlata n yimedyazen-nniḍen n snat-agi n tewsatin n tmedyazt. Dɣa arraz n tesqamut yewwi-t Mass Nayli Yidir seg tewsit n tmedyazt tatrar s tezmilt-agi n 11,66/20. Ma deg tewsit n tmedyazt tamensayt, tefka sin n warrazen, dɣa arraz n tmeṭṭut yuɣal i Massa Ṣwaleḥ Ṣabrina s tezmilt-agi n 12,83/20, ma d win n usebɣes tefka-t i Mass Kassuri Jamel s tneqiḍt-a n 12,16. Ad d-nesmekti kan s wahil n temlilit-agi deg tezrigt-is tis mraw d yiwen, yella-d akka ass-nni n lexmis yezrin 21/12/2017 ɣef 14h 30m, deg Uxxam n yilmeẓyen A. Fares s temlilit n yimedyazen d umeslay sɣur kra n yimḍebren d yiεeggalen n tddukkla akked uselway-is. Ґef 15h yella-d ufraq n tecmilt (ammuden n tmedyazt) i yimedyazen i d-yufraren deg tezrigt tis mraw, Syin akkin yella-d umɛeẓber gar sin n yimedyazen-agi Ḥmed Laḥlu d Murad Raḥman i wumi tuɣal tejmilt aseggas-agi. Ma ɣef 21h00, tella-d temllilit gar yimedyazen d tesqamut n uktazal, iɣef yella Mass Zidan Yasin d aselway, ma d Mass Ɛekkuc Naṣer akked Massa Bulifa Ḥanan d iɛeggalen n tesqamut. Ma deg wass-nni n sem, 22 deg duğamber 2017 ɣef 10h, yella-d uḥric amezwaru n temsizzelt n tmedyazt alamma d 12h00, syin akkin ɣef 13h30, yella-d usarag d uskasi sɣur Mass Abdenour Abdeslam (d amnadi d amaru) s usentel-agi « Amecwar i d-telḥa tmedyazt tmaziɣt ». Ma ɣef 15h00m, yella-d uḥric wis sin n tmesizzelt-agi n tmedyazt, syin ɣef 17h00 m tella-d tmenna n yisefra sɣur Mass Murad Raḥman, yetbeε-it-id uskasi sɣur wid iḥedren. Ma d deg wass wis kraḍ, 23 deg duğamber 2017, ɣef 10h00m, yella-d uḥric wis tlata n temsizzelt n tmedyazt alamma d d 12h00. Syin ɣer-s ɣef 14h00, yella-d uḥric aneggaru n temsizwert gar yimedyazen. Ma ɣef 16h00m, tella-d tmenna n tmedyazt sɣur Mass Ḥmed Laḥlu, din din yetbeε-it-id uskasi sɣur wid yellan din. Ma d ass aneggaru, 24 deg duğamber 2017, tella-d tukci n yigerdasen n uttekki i wid yettekkin deg temlilit-agi tis mraw d yiwen, am wakken daɣen fkan arrazen i ttesɛa n yimedyaz-nni i d-nebder yakkan , akked d tesfuglan taggara si 10h00 n ssbeḥ d asawen. Am wakken daɣen i d-yella ɣef teɣzi n 4 wussan-agi, usenzi s ubuddu sɣur waṭas n yimura d yimedyazen, nezmer ad d-nebder gar-asen: Ḥsen Maric,Yidir Bellali, Yusef Haruni, Brahim Ben Ṭaleb, Kenza Ǧurǧura, Muhmed Nat Abdella…Ɣer taggara maḍi, ad nesmekti belli, azal n 60 n yimedyazen i yemḥezwaren ɣef setta n yimeḍqan imenza, gar-asen 17 n yimedyazen i imḥezwaren ɣef tlata-nni n warazen imezwura n tmedyazt tartar, ma d 43 n yimedyazen-nni-nniḍen mḥezwaren ɣef kraḍ-nni n warrazen tmedyazt tamensayt. Imedyazen d tmedyazin yekkin deg temsizzelt n tikkelt-a, usan-d seg ṭam n lwilayat: Tizi Uzzu, Tubiret, Lezzayer Tamaneɣt, Bumerdas, Blida, Sṭif, Tamenrasat d Bgayet.

  Ghani Amazigh 

  
  Mass Mokrani, d imḍebber diɣ n sant n
tkebbaniyin timeẓyanin-a “Randonnées Events” akked “Tizi Events”,  i iqedcen deg tmerrit akked usulzuz
(marketing). Am wakken diɣ yettkellil dduktura-s di tesdawit n Tizi Uzzu. Yesazreg-d
diɣ yiwen n udlis, iwumi isemma “Marketing digital et promotion du tourisme
patrimonial”. Deg tdiwennit-a, newwi-d awal akked umaru, aduktur d unaẓur n teklut
Mokrani Lotfi, ɣef uḥric n tmerrit akked usulzuz. Amek daɣen i d-yewwi lḥal ad
teddu tdamsa n tmurt ɣer tama n usefti deg uḥric n tmerrit. 

  Aɣmis n yimaziɣen: Di tazwara, s kra n wawalen kan, amek-it waddad n usenzi s ttawil n Internet di tmurt n Lezzayer? 
  Mokrani Lotfi :  Liḥala n tunzuzt s ttawil n Internet deg tmurt-nneɣ, mazal-itt ur tuɣ ara aẓar mliḥ imi melmi kan i tebda dagi. Nezmzer ad d-nini akken kan i tger imɣi, imi mazal nebɛed aṭas ɣef tmura-nniḍen. Annect-agi, yella-d s ugellel (aɛeṭṭel) n usexdem n ttawilat atraren, ladɣa deg yiḥricen-agi n tunzuzt, tamerrit akked tdamsa. Xas ulamma tebda temhelt-agi n tuzuzt s ttawil n Internet, meɛna ur tettuqet ara mliḥ di tmurt-nneɣ. 

  Acu n yibaɣuren i tesɛa tunzuzt s ttawil n internet ? 
 Aṭas n yibaɣuren s wacu i d-tgellu, ama ɣef tkebbaniyin neɣ imsenziyen ama ɣef yimsaɣen. Tamezwarut, yettili-d ufran d lbiɛ mebla ma yerza yiwen ɣer umkan. Rnu ɣer waya, tettak tagnit i medden akken ad ẓren ayen bɣan, melmi i asen-yehwa, 24 ssaɛa ɣef 24 ssaɛa yerna yal ass. Am wakken diɣ yeṭṭaman asiweḍ n yisufar s ixxamen n yimsaɣen…atg.

  Tamerrit, tadamsa, taẓuri akked tira, awal ɣef yiḥricen-agi ideg tegreḍ iman-ik? 
 Aḥric n usulzuz (marketing), ideg qeddceɣ d amenzu, imi d win i d tuzzagt-iw di tesdawit, sɛiɣ deg-s turagt d ugerdas n Master, tura akka, ttkemmileɣ duktura, di tuzzagt n Tesnermmist n tmerrit. Am wakken diɣ, i greɣ iman-iw deg unnar n tẓuri, imi xeddmeɣ taklut, yerna ɣriɣ-tt deg Uɣerbaz n Tẓuriwin Tihuskiyin, yerna diɣ sexdameɣ-tt deg uxeddim-iw n usulzuz. Rnu ɣer waya, qeddceɣ deg uḥric n tmerrit ideg ttuxesseɣ akked tira diɣ. Am wakkeɣ ttakkeɣ afud i yilmeẓyen, i wakken ad sbedden tikebbanyin timeẓyanin (Start ups), imi d nutenti i izemren ad ɛiwnent tadamsa n tmurt. 

  D acu n wassaɣ yellan gar unnar-ik n unadi neɣ n uxeddim akked tẓuri? 
 Tamezwarut, taẓuri n teklut d ayen ḥemmleɣ, yerna yekcem diɣ deg uxeddim-iw n usulzuz. Imi, taklut, unuɣ, tiɣmiwin kecment merra deg udellel i yesɛan azal di tunzuzt. Tis snat, ula d aḥric n usulzuz d nekk i t-yextaren, imi ḥemmleɣ-t. D annect-agi, i d-yeglan s wassaɣ ameẓlay gar wayen xeddmeɣ di tesdawit d wayen sɛiɣ d lḥirfa. Imi ass-a, yewwi-d ɣef yal yiwen ad yissin akk ayen i as-yezzin i unnar-is, imi ur ilaq ara kan ad yeṭṭef deg wayen kan ideg yettuxesses. 

  Ma txeddmeḍ kan taklut i yiman-ik neɣ tettekkaḍ yis-s di temsikniyin? 
 Deg unnar n tẓuri, yal anaẓur s umaḍal-is, d netta i t-yessnen, din i yettaf iman-is. Nekk ur xeddmeɣ ara kan tifelwiyin n teklut i tedfi (plaisir), meɛna ttekkeɣ yis-s di temsikniyin ama dagi di tmurt-nneɣ ama deg tmura n berra (Tunes, Lmerruk…). Am wakken diɣ tgensiseɣ taddart-iw deg waṭas n leqdicat, imi d nettat i d-irebban tteɛraḍeɣ ad d-fkeɣ tazmert-iw d wafud-iw u ad tt-id-sbineɣ s wayen xeddmeɣ.

  Di tfelwiyin-ik n teklut, temmaleḍ aṭas ɣer yidles amaziɣ, amek armi? 
 D tidet, deg wayen xeddmeɣ di teklut, yeqqen srid ɣer yidles amaziɣ d wansayen-is akked tinḍi-s. Imi seg yizamulen n yidles amaziɣ ; afexxar, lfeṭṭa, ticraḍ dinna i d-ttagmeɣ ayen xeddmeɣ. Ḥemmleɣ mliḥ izamulen-agi, imi yal yiwen deg-sen d izen, ula d nekk syin i d-ttaddameɣ iznan-inu. Xedmeɣ ɣef yidles, ɣef tmeṭṭut, ɣef tuddar…atg.

  Ad nemmeslay ciṭ ɣef udlis-ik amenzu, ma tebɣiḍ? 
 Deg useggas n 2019, sazergeɣ-d  yiwen n udlis neɣ n umnir, i wumi semmeɣ “Marketing digital et promotion du tourisme patrimonial”, yeffeɣ-d di tmurt n Lalman, urɛad i d-yekcim ɣer Lezzayer. Am wakken diɣ i yettnuzu di kra n tensiwin (amazon). Wwiɣ-d awal deg-s ɣef tmeɣriwin d tfaskiwin tidelsanin i d-yettilin di Tizi Uzzu. Iswi-inu deffir waya, d aseḥbiber ɣef tgemmi-nneɣ, yerna ad t-issinen leǧnan n umaḍal merra. Imi tura, s ttawil n Internet, nezmer ad nesenz ɣer berra ayen nekseb, ur neḥwaǧ ara timsikent neɣ tafska. Ad yekcem yiwen ɣer tensa flan, ad yaf ayen yebɣa. Am wakken, diɣ, i yezmer ad d-yejbed lwelha n yimerrayen iberraniyen, akken ad d-rzun ɣer da. 

  D acu n yisenfaren i tettheggiḍ ɣer sdat ? 
 Aṭas n yisenfaren i yellan gar yifassen-nneɣ. Asenfar amezwaru, d asnerni d tmerrit di tmurt-nneɣ s ttawil n tirza n umerreḥ, tikli deg udrar, tuffɣa ɣer Ṣseḥra…atg. Asenfar-iw wis sin, d aheggi n tarist-iw (thèse) n dduktura, ddima deg uḥric-iw n unadi asdawan. Ma deg uḥric n tẓuri d tira, ttheggiɣ adlis, anda ara d-greɣ akk ayen xedmeɣ di teklut, d usegzi n unamek-nsen s 4 n tutlayin-a: tamaziɣt, tafransit, taglizit akked taɛrabt. 

  Ma tebɣiḍ ad tegreḍ tiɣri i yilmeẓyen yesɛan isenfaren i bɣan ad xedmen… 
 Ad d-greɣ tiɣri i yilmeẓyen-nneɣ yebɣan ad xedmen isenfaren-nsen, nekk s timmad-iw greɣ-d iman-iw akken ad ten-ɛiwneɣ deg uxlaq n tkebbaniyin timeẓyanin am wakken diɣ ara iliɣ d imwelleh-nsen. Ad d-greɣ diɣ tiɣri i yisdawanen-nneɣ, ilaq seg useggas amenzu n tesdawit ara xemmemen ɣef usenfar-nsen mačči alamma kfan leqraya di tesdawit. 

  Ma tzemreɣ ad aɣ-d-tefkeḍ awal-ik n taggara n tiwennit-a? 
 Di taggara, ad d-nini belli yewwi-d lḥal ad nefk azal aṭas i tmerrit di tmurt-nneɣ, imi nezmer yis-s ad d-nsali tadamsa n tmurt n Lezzayer. Gar-nneɣ s yizzayriyen nezmer ad nexdem timerrit ara d-yuɣalen s lfayda i tmurt-nneɣ ɣer tama n usebɣes n tisin n yiberraniyen. Am wakken diɣ, ara d-ssutreɣ deg yisdawnen yettheggin tarisin-nsen, ilaq ad xedmen asenfar n taggara n ulmud mačči d akatay n taggara n ulmud ara xedmen, imi ilaq ad as-xedmen asnas deg unnar ur yettɣama ara kan d tiẓri. Ad as-nini diɣ i Uɣmis n yimaziɣen, tanemmirt-is imi i d aɣ-yefka amkan deg yisebtar-is.

  Yesteqsa-t Adaoun Abdelghani 

  
 Ass-nni n larebɛa 19 yunyu 2018, yella-d usarag n tɣamsa i tesker Massa Malika Matoub, s yisem-is d taselwayt n tesbeddit (fondation) Matoub Lounes, deg tzeqqa tameẓyant n Uxxam n yidles Mulud Mɛemmeri n Tizi Uzzu. Temmeslay-d ɣef tlata n temsal tigejdanin. Tezwar-d deg taluft-nni n tmettan-is, dɣa tenna-d: “Uqbel ad nẓer anwa i t-yenɣan, ilaq ad nẓer ayɣer d wamek yettwanɣa?”. Tuɣal-d daɣen ɣer tnagit taneggarut i d-yefka ucennay Zedek Mouloud, mmi-s n temnaḍt-is n Ath Douala, mebɛed 20 n yiseggasen ɣef tmenɣiwt-is, ideg i d-yenna i tɣamsa: “Wwḍeɣ 10 n ddqayeq mebɛed timenɣiwt n Lounes, ufiɣ mazal-t dinna, llan daɣen 3 neɣ 4 yimdanen i ḍuneɣ d imezdaɣ. Ufiɣ daɣen 5 n yiǧadrmiyen dinna deg umkan”. Tenna-d diɣ belli ha-t-an yewjed i wakken ad d-yefk tanagit-is sdat n teɣdemt tazzayrit. Tkemmel tenna-d: “Ur nezmir ara ad tt-nesɛeddi kan akka, neḍleb deg ccreɛ aɛiwed n tulya n zzmam n tmenɣit n ucennay amḥaddi Matoub Lounes, imi i d-tella tnagit-agi tamaynut. Taluft n Dda Lounes, ur terzi ara kan tawacult-is, maca d tamsalt n tmetti s umata”. Tamsalt tis snat iɣef i d-tmeslay, d ahil n usmekti n umulli wis 20 ɣef tmettant n ufennan yesseḥbibiren ɣef yizefan n umdan Matoub Lounes. Tefka-d ugar n yisallen ɣef usmekti-agi ɣef teɣzi n tlata wussan-agi, 23-24 d 25 yunyu 2018 deg Taourirth Moussa. Ma ɣef umaynut deg wahil n useggas-agi, tenna-d: “Ad yili usenɛed n tmeɣra “Le Zenith de Kabylie” s wudem atrar, ideg zemren ad walin wid iḥemmlen Matoub sdat-sen am wakken i tt-yexdem deg useggas n 1995”. Taluft tis tlata iɣef i d-tehder terza aswir uɣur tewweḍ temsalt-agi n tmettant n gma-s Lounes. Deg wawal-is tenna: “ Mazal ur d-neṣṣaweḍ ara tadrimt ilaqen i wakken ad nkemmel aḥtac d unadi alqayen deg taluft-agi. Maca tidet, akken qqaren wat zik: ‘ Akken yebɣu yiɣzif yiḍ, labud ad d-tifrit tafat. Tafat-nneɣ nekni d tidet”. Deg uskasi, steqsan-tt ɣef wassaɣ yellan gar-as akked umazzan Nordine Ait Hamouda, tenna-d : “Asteqsi i d as-ttakkeɣ yal tikkelt d wa: “Anwa i d as-id-yessawlen 5 ddqayeq deffir lmut n Matoub ?” Yugi ad d-yefk tiririt i usteqsi-agi”. Ma ɣef yixef n tifrat n taluft-agi, tenna-d: “Ma tewwi-d ad myagareɣ d Hassan Hattab, ad t-ẓreɣ ma yebɣa, awi-d kan ad naweḍ ɣer tidet”. Ma ɣer taggara n usarag-agi, terra tajmilt tameqqrant i wid i d-yefkan afus n tallelt i wakken ad d-yili usmekti-agi wis 20 ɣef tmettant n unaẓur d ucennay Matoub Lounes. Ama d tidukliwin, tiɣiwanin n Ath Douala akked tudrin-is, “ONDA” akked “ONCI”, imezdaɣ n Taourirth Moussa…atg. Am wakken daɣen i d-tger tiɣri i wid ara d-yasen, tenna deg-s: “Win iḥemmlen Matoub, ad d-iruḥ ass n 25 yunyu, ad as-yerr tajmilt, ula d netta tajmilt-is meqqret, nekni ad asen-sterḥeb yis-s akken iwulem lḥal…”.

  A. A. 

  
 Ulac win ur negri tamawt i wayen iḍerrun ussan-a deg uḥric n usegmi n tmurt. Sandika n CNAPESTE yesseɣzef asunded-ines armi ur ɣɣaren warrac.

 Ayen yesḥissifen aṭas d mi ɣilen-t waṭas, ad yefru, maca yerna d timernit. Asunded-a i yellan yeɛna kan tiwilayin n Bgayet, Tizi Uzzu d Blida, yuɣal taggara-a d aɣelnaw, amek i d-yenna yiwen n yimḍebber seg CNAPESTE n Lezzayer. Ɣef wawal-is, ssebba n uɛum i tɛum deg tmurt, d asewɛer n taluft i d-yekkan seg tama n Uɣlif n usegmi, deg wadeg n ferru-ines, armi ula d nutni kkren-d d wid akk ixedmen asunded deg twilayin-a timezwura i d-nebder.Ilaq ad d-nini belli, akken yebɣu yili lḥal, akken yebɣu yili wugur neɣ akken bɣun ilin kra n yiɛeqqayen ɣef umsifham i ulac gar Uɣlif n usegmi d yimḍebbren n CNAPESTE, meɛna d arrac i yenṭerren deg tazwara. Aṭas i asen-iruḥen deg ukraḍyur amezwaru, mazal yettruḥ-asen deg ukraḍyur-a wis sin.Seg tama n yibabaten n warrac, d ayen ibanen yeṭṭef-iten wurrif d ameqqran mi ttwalin deg warraw-nsen ur qqimen, ur ɣrin; ɣas ad ruḥen tasebḥit ɣer uɣerbaz, ttuɣalen-d dindin s ixxamen. Armi dɣa, llan wid i d-yessawlen i tikli i wakken ad narfen, ad d-sbeggnen aɣiḍi-nsen ɣef wayen iḍerrun i tarwa-nsen. «Tiddukkliwin n yibabaten n warrac, ḥarent, ur ufint tifrat gar yifassen-nsent, imi ɣef leḥsab n waṭas, ugur yezmer kan ad yefru ma yella-d umtawa gar Sandika aɣelnaw akked Uɣlif n usegmi ». Akka i aɣ-d-yenna yiwen n ubabat seg Ayt Smaɛel. Asunded-a i mazal ur yeḥbis deg tmurt, yeǧǧa aṭas n wid ur t-nebɣi, am warrac, ibabaten d kra n yiselmaden yellan mgal, ad ttakken kan asteqsi-a i yimanen-nsen: “ar melmi ara ikemmel?”.

  0,73% kan i d-yerran tiɣri i Cnapeste deg Tizi uzzu 

 Kra n yiselmaden kan i d-yerran i teɣri n sandika Cnapeste i d-yessawlen ɣer usunded aɣelnaw i yebdan ass-nni n 30 deg yennayer iɛeddan. Ɣef wakken i t-id-yenna unemhal n usegmi n lwilaya n Tizi Uzzu i yineɣmasen i yemlal deg yiwen usarag, ass-nni n larebɛa, 31 deg yennayer 2018, ala 0,73 % i iḥebsen ɣef uselmed deg lwilaya. Ɣer yimḍebber-agi amezwaru n uḥric n leqraya deg Tizi Uzzu, ssebba tamezwarut i yeǧǧan iselmaden ur tbiɛen ara asunded-agi aɣelnaw, tesɛa assaɣ ɣer wayen yeḍran, yakan, deg lwilaya, imi ussan-agi kan i yuɣalen ɣer uselmed, mebɛed mi d-yella usunded-nsen deg lwilaya seg 20 deg unbir 2017 armi d 11 deg yennayer 2018. Aya, yegla-d s leɛḍil deg wahil aɣurbiz. Limer ad kemmlen ihi ɣef uneḥbus, yezmer ad asen-iruḥ useggas i yinelmaden, ɣef wakken i walan yiselmaden akked yimḍebbren n usegmi n lwilaya. I usmekti, yessawel-d sandika Cnapeste ɣer uneḥbus n leqraya ass 20 deg unbir 2017, mebɛed mi tettewwet yiwet n tselmadt sɣur yiwet n srabes n laman (tapulist) deg tenmehla n usegmi n Tizi Uzzu, sdat n sin yimḍebbren n tenmehla-a, ɣef wakken i d-yenna Cnapeste. Syin, tekcem tuddsa-agi deg usunded u ḍelben astixer n sin yimḍebbren-agi i wakken ad uɣalen ɣer uselmed. Acu kan, ur asen-d-ddan ara yimḍebbren deg lebɣi imi, ineggura-agi, nekkren ayen yeḍran imi, ɣef wakken i d-qqaren, ulac ttbut ɣef wayen i d-yenna sandika, ihi ulamek ara stixren sin yixeddamen mebla ssebba, ɛlaḥsab-nsen. Deg taggara, ufan-asen-d tifrat, suffɣen sin-nni n yimḍebbren ɣer usteɛfu, seg leɛḍil ad tefru akken iwata imi yiwen deg-sen ad yeffeɣ tastaɣt, wayeḍ ad as-beddlen amekkan.

  Mazal yettkemmil   usunded deg Bgayet 

 Mazal yettkemmil uneḥbus ɣef uselmed, uɣur i d-yessawel sandika Cnapeste, deg lwilya n Bgayet. Aneḥubus i yebdan, yakan, deg wass-nni n 16 deg yennayer iɛeddan. Seg yimir ar tura, aṭas n tmesbaniyin, gar tikliwin akked d yibeddiyen, i texdem tuddsa-agi deg temdint n Bgayet. Tebda-tt azekka-nni n usunded, 17 deg yennayer 2018, s ibeddi sdat n tenmehla n usegmi n lwilaya n Bgayet, syin texdem wayeḍ akked tikli ass-nni n 29 deg yennayer yezrin imi ula d ccreɛ yenna-d d akken asunded-agi n Cnapeste ha-t-an berra i lqanun. Ass-nni, dɣa, deg yibeddi sdat n tenmehla i d-yenna yimḍebber n sandika, Slimane Zenati, d akken sandika-nsen ad ḍefren asunded aɣelnaw seg uzekka d tasawent, meḥsub seg 30 deg yennayer 2018. Ma ɣef ssebba n unesḥbus ɣef lxedma, yerra ṭṭlima Mass Zenati ɣef tenmehla n usegmi n Bgayet ur nquder ara ayen ɣef wayeg msefhamen deg temliliyin i xedmen netta d tenmehla-agi deg ussan n 9 d 11 duǧember 2017. Ɣef wakken i d-yemmeslay yimḍebber-a n sandika, aṭas n temsal i mazal ur frint ara, xas akken mmsefhamen fell-asent. Acu kan, seg yimir ar ass-a, yal tama tesseḍlam tayeḍ, tettarra-tt-id ɣef tayeḍ deg ucbak-agi i deg-i weqqɛen yinelmaden akked yimawlan-nsen. 

  Kaissa Khalifi/H. M. 

  
 Am deg tmura merra n ddunit, yesfuggel Uḥuddu aɣarim (Protection civile) n Bgayet ass-is amaḍalan, i d-yettuɣalen yal amenzu n meɣres, s wahil d amerkanti, ɣef teɣzi n waṭas n wussan. D ttiɛad i yebdan dɣa seg wass n 23 furar iɛeddan armi d 1 n meɣres-a ideg nella, s uberriḥ n “Aḥuddu aɣarim d tsuda tiɣelnawin i usefrek yettsuddun n twaɣiyin ». Iswi n usfuggel-a, akken i d-yedda deg ulɣu i aɣ-d-yewwḍen sɣur Uḥuddu aɣarim n waɣir n Bgayet, d asḥulfu n uzayez ɣef uḥezzeb d usellek izerben, akken ad heggin medden i uqabel n kra n umihi neɣ n twaɣit i d-yellan. Am wakken daɣen, yesɛa usfuggel-a iswan mgaraden seg useggas ɣer wayeḍ, imi dɣa yebdel ula d aberriḥ, neɣ d asentel n useggas-a n 2018. «Ass-a, ulamma weɛrit tegnatin n tudert tatrart, acu kan mtawant merra tmura d akken aḥuddu mgal ibaxixen d tɣellist taɣelnawt, qqnen wa ɣer wa, ma d aḥuddu mgal tiwaɣiyin tigamanin d tid s i d-igellu umdan, ilaq ad yeqqim d anezgum amezwaru, akken ad tettwaḍmen tudert yelhan n yiɣerfan…». Ta, d tukkist seg yizen n Mass Vladimir Kuvshinov, amaray amatu n OIPC, i lmend n wass amaḍalan n Uḥuddu aɣarim 2018. Gar wayen i d-yellan ihi deg wahil, ad naf aheggi n tazzla deg temdint n Bgayet. Asuddes n tberziwin ( tournois ) tinaddalin, am ddabex amafag. Ma yella seg umenzu n meɣres d asawen, ldint tewwura deg yakk ixxamen n Uḥuddu aɣarim n Bgayet. Am wakken i d-yella warmud deg Uxxam n yidles n Bgayet. Imi, seld taldayt tunsibt n temzikknin, sɣur lwali akked unemhal n Uḥuddu aɣarim, yewweḍ-d wakud n uḍilli ɣef temsiknin yemgaraden i d-yersen,yecban allalen n usellek, d kra n leḥsabat n yiseggasen yezrin. Ḍefrent-d syin kra n tigawin timecṭaḥ n uḥesses n uzayez i d-yerzan i usihar-a. Rnu daɣ, tella-d tikci n warrazen i yimifriren d wid yernan deg tberziwin, akked warrazen n yiseɣ i wid yewwin tastaɣt seg yiqeddacen n Uḥuddu aɣarim.

  M. K. 

  
 Saɛid Sifaw, neɣ Lmeḥruq, d amedyaz Amaziɣ n Libya. Ilul deg 1946, di Agadu, deg yirebbi n yidurar n Neffusa, anẓul-amalu n tmurt n Libya n wass-a. Yella yettwassen abeɛda s yisefra-is, timmeɣnest-is d umennuɣ-is imegzi mgal adabu amhersan n Muɛemmer Lqeddafi, imi ɣur yal Amaziɣ n Libya, ad yeqqim d azamul d timmuzɣa d uzbu di temnaḍt-a n Tmazɣa. Ugar n tẓuri n wawal, yeɣra Saɛid Sifaw tasnujjya di tmurt n Maser. Maca, ɣef tmentilt n yimagraden i yettaru imir-nni, tettwakkes-as teggazt-is. D ayen i t-iḥettmen ad yuɣal ɣer Trablus deg 1967, ad iɣer azref, anda i d-iḥella agerdas n ubugaṭu. Deg useggas 1979, yeslek Saɛid Sifaw seg tmettant deg yiwet n txazabit. Yeḍra-as yiwen n usehwu (accident) n ubrid d amihan, i as-d-wwin ssrabes n udabu n Libya, ɣef wawal amatu i yuzzlen. Seg usehwu-a, tenṭeḍ tɛuḍert amedyaz, armi ikemmel tudert-is d ameɛḍur n tfekka. D ayen i t-yeǧǧan, seg tikkelt ɣer tayeḍ, yettdawi berra tmurt-is. Seg wayen i yura, ad naf yegmer-d ddeqs n tmucuha d teqsiḍin n tgemmi n tmurt-is, am wakken yura ddeqs n yisefra s tmaziɣt n Libya d teɛrabt. Di tudert-is, yessuffeɣ-d sin n yidlisin, « Taɣect n tzeggant n yiḍ », d ammud n tmucuha i yettwasuqlen ɣer teɛrabt, akked wammud n tmedyazt « Isefra isusamen ». Seg umezruy, ass n 15 yunyu 2009, ugin yimḍebbren n tmurt n Merruk ad d-yettwasken i tɣamsa Udlis aberkan n Saɛid Sifaw deg Uqusis n Tɣamsa n Rribaṭ. Seg wayen i d-yennulfan ɣef yiman n Saɛid Sifaw, yella yiwen n warraz iɣef ur nesɛi ddeqs n yisallen. Isem-is warraz-a « Arraz Saɛid Sifaw », yettunefk i Muḥemmed Farid Zalhud deg useggas n 1997. Seg yisefra i yura, ad d-nebder kan “Amezruy-nneɣ”, “Tidet”, “Tayri”, “Idles-nwen” akked “Amussnaw”. Sin-a ineggura dɣa, yecna-ten Ferḥat Imaziɣen Imula deg tezlatin i yettwassnen ayendin. Yemmut Saɛid Sifaw deg useggas n 1994, di Ǧerba, tamurt n Tunes. M. K.

  
 Ssebt-nni iɛeddan, 3 deg waggur-agi n meɣres, i d-tella tesfugla n taggara n tezrigt tis 12 n warraz Mulud Mɛemmeri, i d-tettheggi yal aseggas tiddukkla n yiselmaden n tmaziɣt n lwilaya n Tizi Uzzu. Deg tzeqqa tameqqrant n uxxam n yidles Mulud Mɛemmeri i d-tella tmeɣra-agi n tukci n warrazen i yinelmaden i d-yufraren. Leqdic adelsan s wazal-is, ideg ferqen azal n 30 n warrazen i yinelmaden n 3 n yiswiren n ulmud. Dɣa deg uswir n ulmud amenzu fkan 10 n warrazen i yinelmaden n yiɣerbazen imenza, 10 n warrazen-nniḍen fkan-ten i yinelmaden n uswir wis sin (aɣerbaz alemmas), am wakken daɣen i fkan 10 wiyaḍ i yinelmaden n tesnawiyin. Ma d amḥezwar n yinelmaden, yella-d akka: deg temssizelt n tzabut n yiɣerbazen imenza d Damou Lisa, n uɣerbaz amezwaru Remous Saada n Boughni, i d-yufranen deg umḍiq amenzu. Ma deg temssizelt n tzabut n yiɣerbazen ilemmasen (CEM) d Sekouane Amel, n uɣerbaz alemmas Akli Amar n Bouzeguène, i yewwin amkan amezwaru. Ma deg temsizzelt n ufares s tira, i d-yellan i lmend n yinelmaden n tesnawit, d Hikoune Dehbia n tesnawit Abane Remdane n temdit n Tizi Uzzu, i d-iḥellan arraz amenzu. Am wakken daɣen i tt-gan yiɛeggalen n tiddukkla-agi, d tajmilt i 23 n yiselmaden n tmaziɣt lwilaya Tizi Uzzu i d-tessuffeɣ tannant tamezwarut n 1995, iwumi qqaren tannant n Mulud Mɛemmeri, i isekecmen tamaziɣt s aɣerbaz azzayri. Iselmaden-agi yeffɣen ɣer tesɣimt, terra-asen tiddukkla-agi tajmilt s yisefkan (cadeaux) i lmend n wayen i d-fkan i tmaziɣt. Ɣer taggara, ad nesmekti belli leqdic-agi tettheggi-t-id yal aseggas tiddukkla n yiselmaden n tmaziɣt s talellt n tenmehla n usegmi akked tin n yidles n lwilaya n Tizi Uzzu.

  Ghani Amazigh 

  
 Imezdaɣ n tɣiwant n Ait Aissa Mimoun, ɣelqen ddur-agi yezrin Aseqqamu n tkabbanit tazzayrit n waman ADE. Yella-d uɣlaq-agi, mebɛed mi yurǧan yimezdaɣ-agi akken tbeddel tegnit, acu kan ur d-yelli, dɣa ɛeddan ɣer tigawt-agi n ubleɛ-ines.

 Xedmen annect-agi, i wakken ad d-beggnen lxiḍ-nsen ɣef liḥala i ttidiren, imi ɛeddan ddeqs n wussan ur d-uɣalen ara waman. Imezdaɣ n taddart n Ighil Bouchene, s wuzzig, ctaqen, ad wallin taqqudirt n waman tettuddum-d seg tbarninin n yixxamen-nsen, yerna deg tallit n tefsut. Imi ɣef leḥsab-nsen d yir afraq n waman i yellan mačči d lexṣaṣ i xuṣṣen. Rnu ɣer waya, yir asexdem n waman sɣur yimezdaɣ n tuddar yellan rrif n ubrid, imi sefsadent s waṭas aman, ma d nutni ctaqen-ten ula i tissit. Tasebḥit n wass-nni n ttlata 24 yebrir 2018, nejmaɛen yiɛeggalen n tesqamut n taddart akked yimezdaɣ n taddart-agi sdat n Useqqamu n tkebbanit-agi, dɣa gezmen-tt deg rray. Syin akin, yella-d uɣlaq n tkebbanit tazzayrit i waman “ADE”. Ma si tama n yimḍebbren n tkebbanit-agi, sefhamen-d tamsalt-agi n lexṣaṣ n waman deg tɣiwant-agi s tmuɣli-nniḍen. Imi ɣef wakken i t-id-nnan, deg tazwara xuṣṣen waman deg wuggug n Teksebt akked yinuyen n waman, tis snat azal n 40% seg waman i d-yettruḥen ɣer tɣiwant-agi, ttruḥen deg yissafen, imi tiregwa neɣ iteyyuten i d-yettawin aman ɛyan acḥal-aya. Yenna-aɣ-d yiwen gar yimezdaɣ n taddart-agi: «Mačči d lmuḥal i d awen-d-nessuter, neɣ d aman 24h/24h neɣ ahat 7j/7j, maca nebɣa kan ad nesԑu aman am nekni am tudrin-nniḍen, daya kan i nebɣa a wid teԑna temsalt-a. Ur ilaq ara, yiwen ad yettɛemmir isitiren d lebyur i wakken ur tettxaṣan ara deg unebdu, wayeḍ ur ten-yerwi ara deg tefsut annef-as tura deg unebdu». Ugur n waman tettidir-it tɣiwant-agi n Ait Aissa Mimoun deg yiseggasen-agi ineggura, maca kra ttwalin belli mačči d aman ur d-neɣli ara s xilla neɣ d lexsas i xuṣṣen deg yigelmimen akked yisaffen, maca d afraq i ferqen ur nelli ara deg umkan-is. Ma d wiyaḍ, ttafen-d tisebbiwin s wayen yellan d axeddim-nsen, acu kan fkan afus deg-s. 

  Adaoun Abdelghani 

  
 Atas i d-yeffɣen d idlisen ɣef uɣewwaɣ Lwennas Meɛtub, seg useggas n 1998 d tasawent. Tuget nyimeskaren-nsen, d imaruyen i yuran yakan kra n yidlisen, neɣ d iqriben n Lwennas Meɛtub, akka amuletma-s Malika d tmeṭṭut-is Nadya. Adlis aneggaru I d-yeffɣen am tesleḍt ɣef umennuɣ d yisefra n Meɛtub Lwennas, yura-t mmi-s n tɣiwant n Tsexriwt, Hebbac Yasin, i yellan d amedyaz d amaru, s uzwel n «Matoub Lounes, le chemin vers le mythe». Send-is s kra n wussan, newwi-d awal deg yisebtar-a ɣef tektabt n Teyyeb Iqubac, neɣ Ɛebdelli, mi d-yessaẓreg adlis-is iwumi yefka azwel: «Matoub Lounès : Notes et souvenirs d’un compagnon de lutte». 

 Caḍen yimuranniḍen i d-yewwin tasleḍt, tanaga, neɣ d tamuɣli-nsen ɣef Meɛtub Lwennas amdan, amedyaz-acennay, neɣ agrawliw, am Muḥemmed Gaya i yuran «Anazbay». Ilaq ad d-nini d netta i yuran adlis amezwaru ɣef Meɛtub Lwennas s teqbaylit. Seg wid yuran daɣen, yella Yalla Seddiqi i d-yessuffɣen adlis «Mon nom est combat» ideg nezmer ad naf isefra n mmi-s n Tewrirt Musa. Ɣef wawal n umeskar, ula d Lwennas Meɛtub s timmad-is iwelleh-it di tudert-is akken ad yaru isefra war tuccḍiwin n unamek. Newwi-d daɣen deg Uɣmis-a n Yimaziɣen isalli n tuffɣa n udlis n umaru-aneɣmas Yusef Zirem, i isemma: «Matoub Lounès, la fin tragique d’un poète». Deg-s, akken i aɣ-d-yenna, yewwi-d kra n tnagiwin i ur nettwassen sɣur buhan n medden. Ddeqs I mazal seg wid i yuran idlisen ɣef Meɛtub Lwennas, garasen iberraniyen. Aya, war ma nebder-d ikatayen d tezrawin isdawanen i iweɛren ad ten-neḥseb. Ula d tisɣunin, caḍent tigad i d-yeffɣen ɣef Meɛtub Lwennas, taneggarut-is d tinna n Useqqamu unnig n Timmuzɣa I d-yeffɣen deg yunyu yezrin.

  M. K.   

  
 Yesla uneẓẓarfu n teɣdemt n Lezzayer ass-nni n, 16 duǧember yezrin, i lwali aqdim n Wehran Mouloud Cherifi deg tedyant n utabeɛ-ines deg tsastant n tukci n leqwaɛi n wakal i Ali Haddad asmi yella uneggaru-a d aselway n tkebbunay tizzayriyin. Dɣa Mass Cerifi i iḥebsen leqdic-is d lwali kraḍ n wagguren-aya, slan-as i wazal n rebɛa n tsaɛtin, seld tullya n tsastanin yerzan asexser meqqren n tedrimt sɣur imasayen iqdimen i iɛeddan deg teɣdemt ussan yezrin, ɣef waya yetturaju ad as-alsen asiwel akken ad semmden yittafttaren-agi s ttbut. I usmekti, ɛeddan yakan sdat n ccreɛ lwaliyat iqdimen am Malek Buḍyaf, Sayf Islam Luḥ (mmi-s n mmi-s n uneɣlaf aqdim), akken daɣen i yetturaju i tmesliwt n lwali aqdim n Tipaza akked win n Chlef, dima ɣef tmentilt n usexdem n tedrimt n ddewla i wayen ur nlaq ara. 

   Kh. A. 

  
 Ttkemmilent tmesbaniyin d tikliwin di temnadt n leqbayel. Anect-a, akken ad sbeggnen lɣiḍ-nsen mgal rray i d-yeffɣen ussan-agi ineggura. Tikli i d-yellan ass n 11-12-2017 tettuhegga-d sɣur yinelmaden n tesdawit n Mulud Mɛemmri akken i d-berḥen mačči d ikubar isertiyen i tt-id-iheggan. Aṭas n wid i d-yerran i teɣri n yisdawanen akken ad ttekkin di tikli, qeccuc meccuc neɣlen-d ɣer tizi uzzu akken ad inin s yiwen n wawal : Ma ulac Tamaziɣt ulac , ulac , ulac. Ma yella deg Tizi Uzzu akked Bgayet, ɛeddant tmesbaniyin deg teswiɛin n talwit, deg tesdawit n Akli Mouhend oulhadj n Tubiret, yekker waṭas n cwalat. Ayen yeǧǧan imḍebbren n tesdawit ad suffɣen yiwen n ulɣu i d-yeqqaren belli ad tettwaɣleq tesdawit war ma nnan-d azemz n tuɣalin ɣer uselmed, imi leqraya ur tezmir ara ad tili s cwalat-a. Ma yella d tasdawit n Bgayet, kecmen yisdawanen di ddurt tis snat n usunded. Si tama-nniḍen, Agezdu n tutlayt d yidles Amaziɣ n Tizi Uzzu ula d netta mazal yeṭṭef di rray-is d akken ad ikemmel usended. I lmend n wayen akk la iḍerrun, nesteqsa-d amaswaḍ n tmaziɣt di Tizi Uzzu Mass Boussad Kebir ɣef rray-is deg wayen i iḍerrun , yenna-d : « mi ara nwali tikliwin i d-yettilin ɣef tmaziɣt, yettuɣal-d ubeḥri i turet, maca si tama-nniḍen, anida-tt tuddsa ara iwellhen amussu n yilmeẓyen i wakken ur d-yettenfal ara ɣer wayen i izemren ad d-yezzi fell-aɣ azekka », yerna-d deg uɣarab-is n facebook d akken : « Tiddukliwin tidelsanin ara yessdukklen iɣallen ɣef yiwen n yiswi. Tugget deg-sent, mmutent neɣ uɣent abrid n ṭṭbel d lɣiḍa. Anida-tt tdukla n yiselmaden n tmaziɣt n Tizi Uzzu ? » ikemmel deg wawal-is : « Ur ilaq ara kan ad teḥbes ɣef tikliwin, maca ayen yugaren akk aya, ilaq axeddim ɣef Tmaziɣt , win yebɣan ad seggem, iseggem iman-is ». Nesteqsa-t ɣef uzekka n Tmaziɣt , yenna-d : « Imal n tmaziɣt, deg yiles n yimawlan-is, tifrat deg-nneɣ kan ara d-tas ».

  Souhila Yamani 

  
 Tiɣri n umsmekti, d album aneggaru n tcennayt Ferruǧa. Ad naf deg-s 10 n tezlatin s yisental yemgaraden : Tagmat, Meqqer ccan-im, Tafriqt, Ay aḥbib a leɛqel, Lexdeɛ, Iwalen s yinzan, Itran n lebda, D Imaziɣen, Abrid n tmacahut akked Aseggas atrar. D tizlatin iwumi texdem netta aẓawan, ma isefra, tewwi-d sya u sya. Tegmer-d ɣer Ahcène Marriche, Salah Amrane, Kader Bouchlaghem, Si Lhocine Ait Ourab Sfaw Twawa. Ula seg tama n usekles, aṭas i as-d-yefkan afus n tallelt. Tacennayt Ferruǧa i yettuneḥsaben d tacennayt n tezlit tamḥaddit, tesseḥbibir diɣ ɣef tgemmi d wayen akk i icudden ɣer yidles amaziɣ s umata. Mačči kan s teqbaylit i tcennu, meɛna tettawi-d isefra deg tmeslayin-nniḍen n tmaziɣt, ama tid yellan deg tmurt n Lezzayer, am temẓabit, tatergit, tacenwit d tiyaḍ, ama deg tmura n tefriqt ugafa, yecba Lmerruk, Tunes, Libya…atg. ‘’Bɣiɣ ad ttekkiɣ ula d nekk deg lebni n tutlayt s umata. Xas ulamma yal yiwen amek yettmeslay, meɛna nebɣa ad ttemsefhamen Yimaziɣen gar-asen. D wagi i d iswi-inu imi cennuɣ s tmeslayin-nniḍen n tmaziɣt’’, i aɣ-d-tenna tnaẓurt Ferruǧa. Ad nesmekti kan d akken aṭas n tejmilin i terra i yimeɣnasen n tmaziɣt akked wid yefkan idammen-nsen ɣef tmagit, yecban Mulud Mɛemmeri, Matub Lwennas, Muḥya neɣ Masinisa Germaḥ i yeɣlin d amezwaru deg Tefsut taberkant. Tɛawed tecna diɣ i kra n tezlatin, am Anujil n ucennay amẓabi Adel. Am wakken terra tajmilt i tlawin s tezlit ‘’Lli allaɣ-ik’’ deg useggas n 2004, acu kan ar tura mazal ur d-teffiɣ ara taɣect-a. Tecna diɣ ‘’Tanekra’’ deg useggas n 2003. Aṭas n tmeɣriwin n ccna i tga i tddukkliwin tidelsanin n tmurt n leqbayel mebla ma teḍleb deg-sent acemma. Afud igerrzen akked umecwar ɣezzifen i tcennayt.

  Hocine Moula 

  
 Am wakken i tuɣ tannumi txeddem di yal tagnit, tiddukkla Kafil El Yatim n tγiwant n Leɛǧiba, tbedd taggara n yimalas yezrin γer yidis n yimeγban iwumi tessawḍ kra n terzeft i lmend n tfaska n tlallit n Nnbi. Tameddit n wass n lexmis yezrin, iɛeggalen n tiddukkla-a, zzin-d γef tudrin anda qesḍen ixxamen n 52 n yimeγban iwumi fkan lemɛawnat yerzan isufar n wučči, d yigumma. Ɣef leḥsab n wayen i aγ-d-nnan yiɛeggalen n Kafil El Yatim, yal aḍellaɛ tewweḍ lqidar n wayen yellan deg-s γer 550 n yidinaren. Mi nesteqsa Mourad Drici, aselway n tiddukkla-a γef wamek i ssawḍen s aya, yenna-d : « Tajmilt ad tuγal i wid d tid i d-yerran i teγri-nne&amp;gamma,; imi nessaweḍ ad d-negmer akk lxir yecban wa. Seg tama-nne&amp;gamma,; nessaram di yal tikkelt, ad nili deg lmendad i twaculin yenṭerren meqqar ahat ad d-nerr deg-sent cwiṭ n usirem yal mi ara nizmir». Ad d-nesmekti d akken mačči d tikkelt tamzwarut ara d-tili tigawt yecban ta, imi tiddukkla Kafil El Yatim deg Leɛǧiba tezga tettili γer yidis n yimeγban di yal tafaska.

  M. Smail 

  
 Sendiḍelli n ssebt, 7 deg waggur-agi n yebrir ideg nella, ɣef 14h00 n tmeddit, tella-d temlilit deg Uzday adelsan Rahmani Slimane n Aokas deg lwilaya n Bgayet. D timlilit ideg i d-yemmeslay aselmad n tmaziɣt deg tesdawit n Abderrahmane Mira n Bgayet akked uneggal aqbayli Lahdir Sidali, yezzi wawal deg usarag-agi-ines ɣef wungal-is amezwaru “Tirga n wul”. D tagnit ideg i d-imeslay i wid iḥemmlen tasekla tamaziɣt ɣef tegnatin n tira n wungal-agi d wayen akk i icudden ɣur-s, am wakken daɣen i d-yexdem agzul awezzlan n tedyant n wungal-agi. Yehder-d diɣen s umata ɣef wungal-agi-ines “Tirga n wul”, ama ɣef wayen yeɛnan awdem agejdan (Sima) n wungal-agi akked yiwudam-nniḍen yellan deg-s. Yewwi-d daɣen awal ɣef tira n wungal s teqbaylit d tirmit-is netta imi s timmad-is d aneggal. Yella-d daɣen uskasi sɣur wid i iffuden tamussni d yidles, ma d netta yeɛreḍ amek ara d-yerr akk i yisteqsiyen i d as-yettunefken ɣef teɣzi n ssaɛa. Ad d-nesmekti kan belli Mass Lahdir Sidali, d aselmad n tutlayt tamaziɣt deg ugezdu n tutlayt d yidles amaziɣ n tesdawit n Targa n uzemmur n lwilaya n Bgayet, yesselmed daɣen deg yiwet n tesnawit ddima deg lwilaya n Bgayet. Tura akka, yettekemmil tizrawin-ines deg tesdawit n Mulud Mɛemmeri n Tizi Uzzu, imi yettheggi agerdas n Doctorat deg tsekla tamaziɣt. D “Tirga n wul” i d adlis neɣ ungal-is amezwaru, yeffeɣ-d deg waggur-nni n meɣres iɛeddan ɣer tezrigin Tafat n Bgayet. 

  Ghani Amazigh 

  
 <span style="text-decoration: underline;"> Isufar </span>

 -2 kg n uwren n yirden -1 kg n yibawen iquranen -½ kg n lḥemmez mesure de pois chiche – ifelfel aberkan, lmelḥ, lkemmun

 <span style="text-decoration: underline;"> Aheggi </span>

 Uqbel ad d-yaweḍ usewwi n uftiyen, Ilaq ad llexsen yisufar-agi, ibawen, irden akked lḥemmez yiwen yiḍ daxel n waman. Azekka-nni, rrem-ten daxel n tasilt i wakken ad wwen s waman. Teǧǧem-ten azal n snat n swayeɛ s ufella n tmes taḥlawant. Azgen n ssaɛa,uqbel ad wwen, rnut-asen ifelfel aberkan akked ciṭ n lkemmun. Ttmaččan wuftiyen d iḥmayanen. S tezmert-nwen. Daya

  
  Aḥric 1u 

 Faskan, d amdan i iḥemmlen talwit aṭas, d yiwen iγuccen mi ara isel i yimdanen ttemkeččawen neγ ttemčaqlalen γef kra neγ kra. Yiwet tikkelt, iga akka ad yefru sin, yečča-tt-id s tεekkazt. Dγa yennuγna ugar γef wayen yenneqraḥ. Yenna d yiman-is seg yimir-nni ad yennejli γef taddart-nni-ines. Dγa yeddem aεekkaz, yeffeγ si taddart. Teẓra-t-id yiwet n tjeğigt tamecṭuḥt, tenna-as: ‘’Anida tettedduḍ akka a Faskan?’’. Yerra-as: ‘’Ad nnejliγ γef taddart-agi-nneγ ideg yegget umkeččaw gar yimdanen; ad nadiγ anda ur ttnaγen ara medden, ad zedγeγ dinna’’. Tenna-as tjeğğigt-nni: ‘’Ad dduγ yid-k’’. Dγa tenṭeg γef tayet n Faskan, tedda yid-s. Ddan akka cwiṭ, ufan ijeğğigen γef yiri n ubrid. Sastnen daγen Faskan sani iteddu, imi asen-yenna, ddan-d ula d nutni yid-s. Seg yimir anda yufa ijeğğigen, imi ẓran d acu yettnadi, ddan yid-s. Ddan ayen ddan, lḥan ayen lḥan, ufan yiwet n taddart γef yiri n wasif. Asif-nni yerked, yezzi-as-d i taddart-nni kra yellan d imγi, kra yellan d ajeğğig. Yenna-as Faskan: ‘’Deg taddart-agi, tella talwit, tettbin γef lebεid. Kecmen ɣer taddart-nni, Faskan akk d ijeğğigen-nni yeddan yid-s. Nsan dinna. Ar tafrara, yesla i medden ttnaγen. Yekker-d yessasten acimi. Nnan-as-d d yiwen iwumi ukren iselman(iḥutiwen) i yefser γef yiri n wasif, yerra-tt-id γef unarag-is(lğar-is). Dγa yessaki-d Faskan ijeğğigen-nni i d-yeddan yid-s, yenna-asen: ‘’Yyaw a ziγ ula di taddart-agi ttnaγen medden γef ulac. Ihi kemmlen abrid-nsen. Ijeğğigen-nni yakk yellan γef yiri n wasif ddan yid-s. Ur yeqqim ujeğğig deg taddart-nni…

  Tettkemmil Imyura.net 

  
 Gar tdukliwin tidelsanin timenza i yellan deg unnar n yidles, ad naf tiddukkla tadelsant Tigejdit N At Zɛim i d-yettwaxelqen deg useggas n 1990, mebɛed tufɣaɣ n tmendawt tamaynut n 1989 i yesemḥen i uslali n yikabaren n tsertit d tdukliwin yemxalafen.

  Amecwar n teddukla 

 Tigejdit, d ajgu alemmas n yixxamen n leqbayen d nettat i d lsas n uxxam. Tiddukkla-a, tewwi-d amecwar ɣezzifen, imi tella yakan tqeddec deg unnar n yidles seg yiseggasen n 1980 anda i d-tesileɣ aṭas n terbuyaɛ n umezgun akkd cenna, maca tiddukla tlul-d s wudem unsib deg useggas n 1990. Iɛeggalen n tdukla d imezdaɣ n taddart n At Zɛim, taɣiwant n lemɛatqa. Sɛan lḥir meqqren deg useḥbiber ɣef wansayen, leɛwayed d tgemmi. Aya, yettili-d s leqdicat yemxalafen i d-tetteheggi tdukla tadelsant seg wasmi d-tettwaxleq ar ass-a.

  Asalay n tdukla 

 D yiwet n tikti s wazal-is i d-fkan yiɛeggalen n Umusu adelsan n Tgejdit N At Zɛim. Xedmen asalay-a deg uxxam n tesqamut n taddart anda i d-gemren akk ayen yesɛan assaɣ d tgemmi d yidles amaziɣ s umata. Deg usalay-agi, ad naf aṭas n wallalen iqburen i sseqdacen leqbayel deg tudert-nsen n yal ass, ladɣa deg yiseggasen yezrin. Nezmer ad nebder kra seg wallalen-agi i icudden agdud aqbayli ɣer umezruy -ines d tmagit-nsen : llan wallalen n ufexxar neɣ n talaxt, sseqdacen yimdanen deg tudert-nsen, aladɣa leḥwal anda jemɛen lɣellat yemxalafen, am ukufi anda ḥerzen nneɛma d tazart, tugicin, abuseqqi, sḍel, d wallalen n tyerza, n uzeṭṭa d waṭas-nniḍen yeɛnan tigemmi.

  Aheggi n tmeɣra n tzemmurt 

 Gar tjur (isekla ) yesɛan azal meqqren deg tɣerma tamaziɣt seg send tallalit n Sidna Ɛisa ɣer wass-a, tella tzemmurt i yettuneḥsaben d azamul ɣer yimaziɣen. Ɣef wanect-a ihi, i as-tefka tdukla Tigejdidt N At Zɛim azal ameqqran imi gar leqdicat-is igejdanen d aheggi n tmeɣra n tzemurt, i yebdan deg useggas n 2009. Seg yimir, ttheggin-d yiɛegalen n tdukla-agi akked yimezdaɣ n taddart tameɣra n tzemurt, i yettilin d tajmilt i tejra n uzemmur u d abrid n useḥbiber ɣef tejra-agi. Tettili-d tmeɣra-agi yal aseggas deg taggara n ujmaɛ n lɣella deg wagur n meɣres , d tagnit anda ttemlilin akk yimḍebbren n tfellaḥt, imussnawen, imɛelmen n tesyar d yifellaḥen i yesqerdicen ɣef yiɣeblan yemxalafen.

  Tigejdit d aɣerbaz deg umezgun 

 Ayen iɣer tezzi lwelha deg leqdic n tdukla-a, d aḥric n umezgun, imi seg wasmi d-tettwaxleq ɣer tura, tesɛa ma drus 20 n tceqqufin n umezgun, d watas n sketchs. Amur ameqqran n tceqqufin, heddrent-d ɣef waṭas n yisental, aladɣa timetti, leɣerba, tilelli, tugdut, Tawacult…atg. Gar tceqqqufin-agi, ad naf, taceqquft Imeḥbas, Tacbaylit, Aɣerbaz, Pinuca d waṭas-nniḍen. Rnu ɣef wayen akk i d-nebdar, leqdicat yeɛnan amezruy, tasekla, tamedyazt, azẓawan d ccna… ɣer yidis n temsirin n zyada i yinelmaden n yeswiren yemxalafen, d wid yetteheggin i yikayaden. Deg leḥsab aneggaru i d-tefka tenmehla n yidles, azal n 6 000 n tdukliwin tidelsanin i inegren, tid d-yeggran d ixutay. 

  Ali Zalouk 

  
 Tebda tezrigt tamezwarut n Rreḥba taɣelnawt n tfellaḥt d usnulfu, tasebḥitn wass-agi n letnayen amenzu n tuber 2018, ad ikemmel ttiɛad azekka d seldazekka.

 D tazeqqa n waddal Said Tazrou n lwilaya n Tizi Uzzu, ideg i d-yettili leqdic-agi meqqren, yewwin asentel-agi: “Asnulfu i lmend n teɣlest timseččit”. D taxxamt n tfellaḥt n lwilaya n Tizi Uzzu (CAW) i d tamsuddest n rreḥba-agi i ijemlen ugar n 300 n yimsikniyen, i d-yerzan seg 13 n lwilayat n tmurt n Lezzayer. Ma d iswi n rreḥba-agi, “D asexdem n wallalen atraren deg tfellaḥt ara d-yuɣalen s ubaɣur ɣef tdamsa n tmurt”, i d-yenna imḍebber amezwaru n ssrabes n tfellaḥt n lwilaya-a Mass Laib Makhlouf. Ikemmel yenna-d “D abrid swayes ara neǧǧren abrid gar tesdawit akked yifellaḥen, i wakken ad yili usfaydi s tmussni d yinadiyen n yisdawen-agi deg uḥric-agi n tfellaḥt akked tiknulujit tamaynut”. Am wakken daɣen i d-yenna belli, “ Rreḥba-agi d tagnit daɣen, ara d-yessemlilen imussnawen n tiknulujit d yifellaḥen, i wakken ad yili useḥres n usexdem n tarrayin tijdidin n ufares, yettɛawanen deg usnerni n lɣella d usefti ugar di kra n urmud i ixeddem ufellaḥ”. Walan-tt diɣ yimsuddsen-agi, d ttawil i usnerni n useǧhed n tɣara n yifarisen idiganen, d tallelt daɣen s tmuɣli tatrart i ufellaḥ d imsefti s umata. Rnu ɣur-s, d tagnit i useǧhed n wassaɣ gar uḥric n tfellaḥt d win n unadi ussnan (tasdawit). Yetturaǧu sya ar seldazekka, ad rzun ɣer din wazal n 200 000 n yimerriyen, ama si lwilaya n Tizi Uzzu ama seg lwilayat-nniḍen n tmurt. Azal n 100 n yimseftiyen deg uḥric n tfellaḥt i d-yeskanen axeddim-nsen, 90 n yimsikniyen-nniḍen iseftan deg uḥric n tdamsa, ttmalen-d i medden ayla-nsen. Ugar n 120 n yimsikniyen-nniḍen d wid ixeddmen aseglet (transformatoin) n yisufar-a: ayefki, aguglu, tamemt…atg d wiyaḍ. Mazal ad ikemmel wahil n rreḥba-agi tamezwarut, deg sin wussan-agi sdat-nneɣ, gar yisaragen akked temsikniyin, asenɛet n tarrayin timaynutin n tfellaḥt, akked waṭas n leqdicat-nniḍen. Am wakken diɣ ara d-ilint snat n temsizzliyin, yiwet deg uḥric n tfellaḥt tayeḍ deg usnulfu, ad ttwaferqen warrazen n temsizzliyin-agi ass n larabɛa deg tesfugla n taggara. Ad d-nesmekti kan belli, rreḥba-agi tettili-d s tallelt n waṭas n yidisan di lwilaya n Tizi Uzzu, yecban tanmehla n lwilaya n Tizi Uzzu n ssrabes n tfellaḥt, aseqqamu aɣerfan awilay (APW)…atg ɣer tama n ssrabes n tfellaḥt n lwilaya-a timsuddest.

  Adaoun Abdelghani 

  
 Iberreḥ-d yimḍebber i ibedden i lmendad n tesɣunt Aselmad, Mass Mhenna Halit, d akken aheggi i tesɣunt deg wuṭṭun-is wis semmus a-t-an deg ubrid. Tasɣunt n tikkelt-a, ad d-tili i lmend n yennayer 2969, ɣef waya i d-yefka azemz n beddu n uceyyeɛ n yiḍrisen ara yilin gar 25 unbir d 25 duǧember 2018. D tagnit i wid i ḥemmlen tira s tmaziɣt ad kkin s yiḍrisen-nsen. Deg yiwet n tama, mačči ala iselmaden i izemren ad kkin. Seg tama-nniḍen,ɣef wakken i d-yenna daɣen, tikkelt-a mačči ala s yiḍrisen n tsekla neɣ s tmucuha i yezmer umyaru ad yekki, maca ula d win yesɛan neɣ ixedmen timsirin n tmaziɣt s tarrayt ur nelli ara yakan, yezmer ad tent-iceyyeɛ. D tagnit, ama i yiselmaden ara yafen tallelt deg temsirin-a, ama i yinelmaden, ara d-iḥiwcen ayen iwumi sran. I win yebɣan ihi, yeggra-d kan, ad d-yazen ɣer usebter n Facebook “Tasɣunt Aselmad“ neɣ “Mehenna Firmus Halit”. Ahaw ihi, tasɣunt Aselamd la ken-tettraǧu, ad awen-teqqar cemmret i yiɣallen tarum. Sya ar yimir, afud igerrzen.

  A. K. 

  
 Aṭas n wansayen i tesεa tmurt n leqbayel, tessemgarad-itt ɣef tiyaḍ. Am tmeɣriwin, aẓawan, llebsa akked wayen icudden ɣer tgella neɣ tazuri.

 Xas ulamma temxalaf teflest, tikwal yettwazday ddin. Seg leεwayed i d-ǧǧan lejdud, d azday n tdukli n at taddart, ad naf zzerd (timecṛet), i d-ttheggin yimḍebbren n tuddar i wakken ad as-fken lḥeq-is uẓawali, neɣ agujil. Ansay-agi, d ttiεad i tegmat d tumert, d timlilit i d-yessemlalayen aṭas n medden i d-irezzun ula seg tɣiwanin-nniḍen. Ass n sed iεeddan, tewweḍ-d nnuba n At Smaεel. Yella-d ttiεad deg ljamaε n Tizi Lwali deg At Tεisiwt. Imeqqranen n taddart, uɣen-d azal n 5 n wayyugen (izgaren), ma yella d lweεdat, teggeḍ ar 7 n yiqelwacen. Send timezliwt n yiqerruyen-a, yella-d unejmuε gar-asen, ideg i d-berrḥen s ssuma n yiwet n tunt i ileḥqen ɣer 2 400 DA. Wid i d-yerzan, ɣas ma yella zran belli ssuma n tunt tettruḥu seg 2 000 armi d 2 600 DA, meεna tessewhem-iten ssuma-a, imi ttwalin-tt ɣlayet aṭas. Yenna-aɣ-d yiwen n urgaz:« Limer ad d-aɣeɣ 2 n lkilu seg tḥanut ara ffɣeɣ deg temsalt, 2 400 DA ɣlay aṭas, yerna mačči d taɣara yelhan ». Ma yella d yiwen umɣar yenna-aɣ-d: « Ad t-id-aɣeɣ ɣas ma yella s umelyun, ad t-id-aɣeɣ s tinna n nnif i wakken ansay-a ur yettruḥu ara. Yerna idrimen-agi ur ttruḥun sani, ad ilin i ubaɣur n yiẓawaliyen d yigujilen n taddart s umata ».

   K.K. 

  
 Ass-nni n lǧemɛa 18 maggu 2018, yella-d wammas adelsan n Smaoun deg ttiɛad n usuddes n yiwet n temlilit taseklant s wazal-is akked Mass Ahmed Djenadi imsuffeɣ n ssinima. D asarag ideg i d-yewwi awal s telqeyt ɣef wayen yerzan ssinima amaziɣ s umata d tin n teqbaylit s wuzzig. Lewhi n 21h00 n yiḍ, tazeqqa teččur, tasussmi ters-d ɣer lqaɛa. Imir yebda bab n usarag awal-is ɣef usentel-agi: “Ssinima n teqbaylit, gar tamaɣant akked tmeẓriwt”. Imselay-d deg-s Mass Djenadi, ɣef teɣzi n uzgen n ssaɛa ɣef yisurifen imenza i d-tewwi ssinma s teqbaylit, d wanda tewweḍ deg tizi n wass-a. Ihder-d diɣ ɣef umecwar d tegnatin ideg i d-tɛedda deg umezruy-is, am wakken daɣen i d-imeslay ɣef tɣara n ssinma n teqbaylit, i yellan gar cwiṭ d waṭas. Mi yessuli awal-is, yella-d uskasi s yisteqsiyen d tririt. Ma ɣef lewhi n 22h00 n yiḍ, yella usenɛet n usaru-agi n teqbaylit “Wwin-t, wwin-t”, ɣef teɣzi n ssaɛa d uzgen, syin yella i tikkelt-nniḍen uskasi, acu kan tikkelt-a ɣef usaru-agi. Ad nesmekti kan belli, asaru-agi “Wwin-t, wwin-t” d netta i d amsuffeɣ-ines.

  Ghani Amazigh 

  
 Ass n letnayen, 29 deg yebrir-agi yezrin, llan-d yikayaden yerzan imdanen yellan deg wammas n uɛiwed n ttrebga i d-yezgan deg temdint tajdidt deg Wehran. Sserzin akayad-a wazal n 265 yimeḥbas ɣef teɣzi n wass. Tanezzayt, llan-d yikayaden n umezruy d tussna i wid yesɛan aswir n tesnawit, tutlayt n taɛrabt d tusnakt i wid yesɛan aswir amenzu deg usedwel. Ma d tameddit, sɛeddan tutlayt n tefransist i yiswiren deg sin. 

 D iselmaden n yiɣerbazen i d-yellan i lmendad n tɛessast n yikayaden-a d tuddsa deg tmarit n ufraq n yisteqsiyen d ujmaɛ n tferkitin n tririyin. Yal aseggas lawan-a, yettili-d ukayad akka am wa, acku kra seg wid ara d-yufraren deg tsuddutin-a, ssenqasen-asen-d seg wakud i asen-ḥekmen, tikwal yettaweḍ almi d aseggas neɣ sin i wid iḥekmen s 10 n yiseggasen d asawen. Daɣen d tagnit akken ad qerben acemma ɣer tudert icudden ɣer tmetti u ad ttun lemḥan d tmental iɣef ttwarzen.

  K. A. 

  
 Tutlayt n tmaziɣt d yidles n teqbaylit sran i leqdic ur nḥebbes ara, akken ad ṭṭfen deg umrar n zzman ur ttneqraḍen ara. Ayagi yessebgan-it-id leqdic i tt-gen warraw-is, yal wa deg taɣult i iḥemmel, yal wa s ttawil d tezmert i as-yettunefken. 

 Acu kan ayen yessewhamen yessefraḥen ɣef yiwet n tikkelt, d akken llan wid ur nelli ara d Iqbayliyen, maca yella wayen i ten-id-ijebbden ɣur-s. Imi refden taqbaylit, nudan, qedcen fell-as mačči d cwiṭ, ǧǧan-d igerrujen ur nrekku, ur nkeffu. Seg Ben Sdira, ar Jean Marie Dallet, ar Madeleine Allaine d Lucienne Brousse, ar waṭas n yicennayen seg Lurup neɣ si Marikan i icerken leqdic d yinaẓuren iqbayliyen am Yidir, Akli D, Ali Amrane…atg.

 Uli Rohde d yiwet i iḍefren abrid-a, d yiwet i irefden taqbaylit s tfenṭazit ɣas ur d-tlul ara d taqbaylit neɣ d tamaziɣt. D tin i d-yekkren deg tmura n lǧennet, tadra-ines seg tmurt n Lalman yettwassnen s waṭas n yimezdaɣ iqbayliyen. Tettidir Uli di tmurt n Fransa, dɣa din i tessen ddeqs n yimeɣnasen d yinaẓuren. 

 D ayen i tt-yeǧǧan ad d-tessekfel lesrar lqayen n teqbaylit, acku nettat d tin i iḥemmlen anadi di tẓuri d yidles akken bɣun ilin. Imi tufa di teqbaylit d tutlayt n umezruy, d tutlayt n yidles, d idles n unefli, dɣa annect-a yeǧǧa-tt ad tecrek, ad tekki deg yal anda tella temlilit neɣ tfaska neɣ tmeɣra i icudden ɣer teqbaylit. Talmant-agi, anda ma tedda tettban si lebɛid s teksiwt-nni n teqbayliyin i as-yernan di thuski i tekseb, i d-tewret seg ccbaḥa n talmaniyin. 

 Telmed kra deg teqbaylit, seg tikkelt ɣer tayeḍ, tettali-d ɣer usayes, tcennu tizlatin n Lwennas Meɛtub i teḥfeḍ seg wul, uqbel ad tebdu ameslay, labud ad d-tezwar seg wazul. Trezzu ula ɣer tmura n tmazɣa yal mi d-teḥḍer tegnit, ama di Merruk neɣ di Lezzayer. Talmant-agi i d-tekseb teqbaylit, tezga tessebɣas kra n wayen i icudden ɣer tmazɣa deg usebter-is n uẓeṭṭa inmetti Facebook, s tira neɣ s tvidyutin, ula d isem-is tefka-as rruḥ n teqbaylit, ad t-naf yura akka Uli ul-iw Rohde. Ayendin n Leqbayel i yeṭṭafaren leqdic-is. Uli Rohde d amedya n tidet i wid-nni yeqqaren tamaziɣt yeǧǧa-tt zzman. 

 D amedya n ṣṣeḥ i wid yekkaten ṭṭbel deg waman. D amedya n lebda i wid yebɣan ad ttwassnen ɣef uɛrur n teqbaylit d usenqed n tidet d wid iqeddcen s tkerkas. Tanemmirt i tmeɣnast-a, teɣzi n leɛmer d wafud anezmar i as-nessaram.
  Khaled Achoui 

  
 Tettwassen tɣiwant n Tsexṛiwt s yidigan icebḥen nezzeh, amedya acercuṛ n Kefrida, d win n Tẓebbucin. Mebla ma nettu ccbaḥa n yidurar, am udrar Amellal, d udrar n Takkuct. 

 Lameεna tahuski-a ur tt-fuṛsen ara yemḍebbṛen n tɣiwant akken ilaq, imi ur fkan ara azal i ugerruj-a agaman, dɣa tala n Tmizert d amedya. Taneggarut-a i d-yezgan di taddart n At Ɛli Umḥend, d asεay d agaεmir i yimezdaɣ, acku, rnu i waman-is iṣemmaḍen i d-yettarran ṛṛuḥ i umuḍin, aman-is d lεali-ten daɣen i wid yesεan lehlak n tgeẓẓal. Daymi i d-rezzun ɣur-s ula seg tuddar-nniḍen. 

 Ad d-nesmekti d akken, liḥala n tala-a ur tellhi ara, imi acḥal-ayagi segmi i tettwabna, ihi ilaq-as ureqqeε s temɣawla. Xas ma yella wid teεna temsalt sεuzzgen imeẓẓuɣen-nsen, lamaɛna faqen yilemẓiyen n taddart d akken zemren ad tt-ḥerzen nutni, xeṛṣum s wayen iwumu zemmren. 

 D ayen i ten-yeǧǧan, gren-d tiɣṛi i yimezdaɣ i waken ad ten-εiwnen s wayen ṣṣawḍen. Di laεḍil ad d-jemεen cwiṭ n temεiwna, arrac-a ad zwiren deg usizdeg-is. Dɣa, Nessaram-assen afud igerrzen di leqdic-nsen.
  K. K. 

  
 Yella-d ass-nni n letnayen 19 meɣres 2018, ɣef 11h00 d tasawent, usarag sɣur uselmad d umnadi Said Chemakh akked umeɣnas Mouloud Lounaouci. Wwin-d awal ɣef temsalt n tutlayt d yidles amaziɣ s umata. Ma d asentel n temlilit-agi taseklant d wagi: “Timmuzɣa, d tidet d tidin ɣer sdat neɣ d tirga mxalfa”. Fursen yimsaragen-agi tagnit i wakken ad cidden aṭas n tlufa yerzan tamaziɣt ass-a. Yella-d usqerdec n tikta gar-asen d yisdawanen d yiselmaden yeččuren tazeqqa n yisaragen n Ugezdu n tutlayt d yidles amaziɣ n tesdawit Mulud Mɛemmeri n Tizi Uzzu. D mass Lounaouci, i d-yebdan ameslay ɣef umennuɣ ɣef tmaziɣt. Yuɣal s amezruy n temsalt-agi, yebda-tt-id si tezɣent tamaziɣt 1949, syin iruḥ ɣer tallit n timunent 1962-1963, ikemmel armi i d-yelḥeq ɣer tefsut n yimaziɣen 1980 akked tefsut taberkant 2001. Syin akkin, yemmeslay-d daɣen ɣef wayen i d-yettwaḥellan s umennuɣ-agi, yefka-d imedyaten n usnulfu n yigezda n tmaziɣt, asekcem-ines deg uɣerbaz…atg. Deg umeslay-is ɣef tmurt umaziɣ, yenna-d: “D timmuzɣa s timmad-is i d tamurt-nneɣ, d Tafriqt n ugafa i d ayla-nneɣ”. Yewwi-d awal daɣen ɣef usurif ameqqran i d-telḥa tmaziɣt: di 2002 tuɣal tmaziɣt d tutlayt taɣelnawt di tmurt n Lezzayer; di 2016 tuɣal d tameslayt taɣelnawt tunṣibt am taɛrabt. Ɣef wannect-agi, yenna-d s usḥisef: “Limmer d lebɣi d tidet d tutlayt tunṣibt am taɛrabt, tili fkan-as ttawilat i d as-iwulmen”. Yerna yenna-d: “Nettwaxdaɛ s tmendawt n 2016, imi deg umagrad wis 4 i d-yennan belli ula d nettat d tutlayt tunṣibt. Acuɣer ur tt-id-seddan ara deg umagrad wis 212, i d-yettmeslayen ɣef lsisan n ddula tazzayrit ur netbeddil ara, dinna nnan-d belli d taɛrabt i d tutlayt taɣelnawt tunṣibt n uwanek. Ihi s wakka iban-d belli tella tnemgalt gar sin-agi n yimagraden”. Ikemmel yenna-d: “Ayen i d-fkan s ufus ayeffus ad teksen s ufus aẓelmaḍ, ulamma mačči s lebɣi n udabu i d-tettunefk tmaziɣt, imi d taswiɛt i t-iḥettmem ad tt-id-yefk”. Am wakken daɣen i d-yewwi awal ɣef tkadimit n tmaziɣt ara d-yilin deg wussan i d-iteddun, yenna-d belli yuggad ɣef tiddin-is, ur ilaq ara ad nebru i ṭṭbel deg waman. Ilaq ad tili d takadimit ara ixedmen i tmaziɣt merra, ilaq d tin iqeddcen, yettnadin, ara yellin tiwwura-s i uskasi. Ula d imḍebbren-is, ilaq ad ilin d imeɣnasen iqeddcen i lmend n tutlayt. Ma ɣef tantaliwin timaziɣin yenna-d: “Ilaq yal yiwen ad yexdem s tmeslayt-is, sya ɣer sdat ad d-tifrir yiwet ɣef tiyaḍ i wakken ad tuɣal d tamaziɣt”. Ɣer taggara n usarag-ines, yefka-d izen i yinelmaden ilmeẓyen i d-tewwi teswiɛt ad ilin d imeɣnasen. Ma si tama-s Said Chemakh, i d-yemmeslayen aṭas ɣef tiddin n tmaziɣt di tmendawt n tmurt n Lezzayer, yenna-d belli: “D tidet, yella umgared gar umekkan n tutlayt taɛrabt d win n tutlayt tamaziɣt”. Iserwes gar tantaliwin, dɣa yenna-d : “I 14 n tantaliwin timaziɣin, ur mxalafent ara taseddast neɣ tajerrumt, mgaradent kan deg umawal akked yireṭṭalen”. Yemmeslay-d daɣen ɣef wamek negrent tutlayin n umaḍal, dɣa yefka-d leḥsabat n UNESCO, i d-yeqqaren belli gar 600 000 n tutlayin yellan deg ddunit, sya ɣer 2050 azal n 300 000 seg-sent ad negrent, amur ameqqran deg-sent d tutlayin timawiyin. Nutni ḥesben tamaziɣt gar tutlayin i qrib ad suffɣent tarwiḥt, ihi ilaq fell-aɣ ad nesseḥbiber fell-as, uqbel ad ifat lḥal. Imi akka tura ddeqs n tantaliyin n tmaziɣt i inegren deg tmurt-nneɣ, amedya n tgergent akked tzennatit…atg. Ikemmel ameslay-is ɣef umecwar i d-telḥa tmaziɣt, yenna-d belli: “Nezger-d i wasif mazal yettraǧǧu-aɣ lebḥer, ihi mazal leqdic s waṭas sya ɣer sdat”. Ijeb-d daɣen tamsalt n usiskel n tmaziɣt, ibeggen-d rray-is deg-s dɣa yenna: “Nekni nextar asekkil n tlatinit, imi nebɣa ad tennerni tmaziɣt deg yal iḥricen, ma d imussnawen-agi n ddqiqa taneggarut yebɣan ad tt-arun s taɛrabt, awer tettwaru ayaxir, ma d asekkil n tifinaɣ ad yeqqim d azamul”. Ma ɣef 14h00 d tasawent, yella-d uskasi ama sɣur yinelmaden n ugezdu n tmaziɣt ama s yigezda n tutlayin-nniḍen neɣ si tama n yiselmaden n ugezdu-agi i d-iheggan leqdic-agi. 

  Adaoun Abdelghani 

  
 <span style="text-decoration: underline;"> Isufar </span>

 -Snat n tmeqqunin n bibras

 – awren

 -zzit n uzemmur

 -snat n tdeggar n ticcert

 -tibselt

 -ifelfel azegzaw

 -lmelḥ

 <span style="text-decoration: underline;"> Aheggi </span>

 Sirdet bibras-nni, syin tgezmem-t d iḥricen imecṭaḥ, d ireqqaqen. Terrem-t daxel n tbaqit, ternum-as awren, lebsel, ifelfel azezaw, ticcert akked lmelḥ. Txelḍem-ten s ufus mebla ma tɛerkem-ten. Imir ternum-as 3 n tɣenjawin n lmakla n zzit uzemmur, ternum tɛerkem-t. Jemɛet-d arekti-nni, txedmem snat n takurin. Suzret lfarina ɣef telwiḥt i ɣef txeddmem, tmeslem takurt-nni d taqrist s ufus. Seḥmut aḍajin, syin tewwet taqrist-nni seg yal tama. S tezmert-nwen.

  Daya 

  
 Zik-nni, ḥekkun d akken tella yiwet n temɣart, yesɛan taɣadt, teqqim aggur n yennayer kamel, ur teksi ara aɣersiw-is imi, aseggas-nni, yexser lḥal mačči d izli : ageffur, adfel akked usemmiḍ, zgan deg wussan n waggur-nni. Asmi ifuk yennayer, tecreq-d tafukt, yeḍher-d lḥal. Teffeɣ-d temɣart-nni akked taɣadt-is, tekker tetmesxir ɣef yennayer, tenna-as : « Xemsa deg wallen-ik ! Tfukkeḍ, truḥeḍ, ur tesɛiḍ d acu i yi-txedmeḍ ! ». Akken i as-yesla yennayer, yezɛef, yerza ɣer furar, yenna-as: « Ttxil-k a ɛemmi Furar, rḍel-iyi yiwen wass deg wussan-ik, ad nɣeɣ tamɣart-agi, aqemmuc n lɛar ! ». Yerḍel-as Furar yiwen wass deg wussan-is. Ciṭ kan akka, teččur-d tegnewt s usigna, la tberreq, la treɛɛed, tebda-d lehwa syin d adfel, yettzuffu-d waḍu. Tamɣart-nni, di berra, teqqur s usemmiḍ, temmut, nettat d taɣadt-is. Seg wass-nni, yettusemma wass aneggaru n yennayer d amerḍil n temɣarin. Xas ulamma, ḥekkun-d akk ɣef temɣart-a akked waggur n yennayer, acu kan yal tamnadt n tmazɣa, amek i d-tettawi taqsidt-a. Llan wid i d-yeqqaren, yiwen wass kan i d-yerḍel yennayer ɣer furar. Llan wiyaḍ,qqaren-dyemsex usemmid tamɣart, dɣa, yerra-tt d asebdad. Yella anda i d-ttilin sebɛa n wussan n umerḍil. Seg wakken terkeb tugdi ifellaḥen seg teqsidt-agi, zik-nni, uɣalen ur ssufuɣen ara lmal-nsen akk aggur n yennayer. I wakken ad sdergen tugdi-agi,qqaren-as, nttaǧǧa lmal deg udaynin imi sseḥmuyen axxam deg waggur n yennayer, i isemmḍen ugar n wiyaḍ deg useggas. Ɣef wanect-a, diɣ, i d-snulfan ssuk deg yal tamnadt,ɣef wakken i d-ḥekkun. Seg tmurt Merruk akked Libya, ssexlaɛen s temɣart-agi igerdan i yettagin ad ččen akken iwata imensi n yennayer, qqaren-asen : « Ad teččem imensi-nwen, neɣ ad d-tas temɣart, ad teldi akerciw-nwen, ad t-teččar s walim ».

  S tgemmi n tmaziɣt 

  
 Gadry seg yicennayen at lasel aferkan, i icennun seg wacḥal-aya tura tizlatin n uɣewwaɣ Lwennas Meɛtub. Nesteqsa-t di tdiwennit-a, yerra-aɣ-d. 

  Aɣmis n Yimaziɣen : Meslay-aɣ-d cwiṭ fell-ak… 
 Gadry : Luleɣ di Fransa, di temnaḍt n Aubervilliers i d-yezgan di Seine-Saint-Denis. Yemma d Tafransist, baba d Aɣinyan. Ddreɣ, mɣureɣ di Saint Denis, di wis 93. Daymi aql-i d bu sin n yiẓuran s yidles afransis! 

  Amek tesliḍ s Meɛtub Lwennas i tikkelt tamezwarut ? 
 Ahat yesḥeyyir waya, maca ssneɣ Meɛtub Lwennas deg wass n lexmis 25 yunyu 1998, deg uɣmis n tiliẓri n tmeddit, nekk lliɣ ɛad d agrud. Ass-nni i as-tettwacelqef tudert! 

  Syin akkin, tebdiḍ tettsaraxeḍ-t, tcennuḍ tizlatin-is. Neɣ amek ?  
 Syin akkin, ssneɣ tizlatin-is i igerrzen ayendin s ubrid n yemma i d-yettawin seg tikkelt ɣer tayeḍ tisfifin d timaynutin d ayla-s ɣer uxxam. Bdiɣ dindin cennuɣ-tent-id war ma nudaɣ akk ad tent-lemdeɣ tazwara. Deg-s d ccna mačči d aɛaned acku, akken ttwaliɣ, ulac win izemren ad iɛaned ayen ur nettwaɛanad. Iban-iyi-d dɣa, urǧin i d-yusa waya ɣer wallaɣ-iw. D acu kan, d tidet, ɛerrḍeɣ ad iliɣ d imekdi i tezlatin-is tinasliyin. Neɣ akken-nniḍen, ad d-iniɣ mi ara cennuɣ, neɣ tturareɣ-d tizmilin, xeddmeɣ ɣef leḥsab n wamek ttḥulfuɣ daxel-iw.

  Neẓra yewɛer ad tecnuḍ s tutlayt ur tfehhmeḍ. Meslay-aneɣ-d ɣef waya d wayen i k-yerran ɣur Meɛtub Lwennas ?  
 Akken i ak-d-nniɣ yakan, mačči di ddhen-iw tazwara ad lemdeɣ tuɣac-is. Ḥemmleɣ-tent d tidet, maca urǧin sugneɣ-d ad lemdeɣ ad cennuɣ s tutlayt-a igerrzen, i yi-d-ibanen tewɛer imi d tanesbaɣurt. Ɣer taggara, iban-d ugemmuḍ-a. Tidet kan, qedceɣ maca war ma wwiɣ-d s lexber ! Ma d ayen i yi-ijebden ɣer Meɛtub Lwennas, d tizlatin-is uqbel kullci, iban!, Yesɛa aɣanib weḥd-s, i tuɣ ur ssineɣ deg wayen iɛeddan, maca am wakken yettban-iyi-d d awaculan, n twacult. Amzun lliɣ ssneɣ-tent yakan deg waṭas-aya !

  D anti-ten tezlatin-is i tcennuḍ s waṭas?  
 I uzayez, ad d-iniɣ tizlatin i cennuɣ s waṭas d tid i d-yettbanen ḥemmlen-tent ugar medden, i d-yettawin taḥawact n umecwar n Meɛtub Lwennas. 

  Tesɛiḍ aṭas n yineḍfaren di Tmurt n Yizwawen d Tmazɣa. Awal-ik ɣef waya…  
 Iban-iyi-d ur rǧiɣ, neɣ ur gziɣ ara amek zemreɣ ad sɛuɣ ineḍfaren. D acu kan, ahat yessaweḍ ad iḥaz uqeddic-iw, ad yeɛjeb ddeqs n yimdanen, acku ttawaḍen-iyi-d seg waṭas d aseggas tura, ar ass-a, yiznan n usebɣes, n usnemmer d yibeddi ɣur-i, seg waṭas n tamiwin. Ɛni, d ayen i yi-yesferḥen ! D aya i yi-yeǧǧan ad d-snulfuɣ targa-w n YouTube taggara-a, acku buhan i yi-yessutren aya. Iban-d yewwi-d tili ahat ddiɣ-asen di lebɣi lawan-nni! Lḥasul, d iseɣ ɣur-i mi ḥsiɣ ɛejbeɣ i waṭas n Yizwawen, i yellan d aɣref n yirgazen d tlawin s ttzuxxuɣ aṭas, i ttqadareɣ, i ttɛuzzuɣ.

  Yaḍra tesɛiḍ kra n yisenfaren ?  
 Taggara, ad d-iniɣ belli akken yella lḥal akked tuget n yirgazen d tlawin di ddunit, sɛiɣ ula d nekk isenfaren. Yiwen seg-sen d aheyyi n yigalaten di Lezzayer, send kullci, deg wul n Tmurt n leqbayel ɛzizen i cedhaɣ buhan. Maca, ahat daɣen anda-nniḍen, ma yella ad yekki waya deg usiweḍ n uqeddic, amezruy, amennuɣ, tiktiwin, izen n Meɛtub Lwennas akked yidles-is d win n yirgazen d tlawin i yennan UHU i lbaṭṭel, i yemmuten s yibeddi wala ma ddren knan! 

  Awal-ik n taggara…  
 Awal-iw n taggara, ad d-iniɣ, akken i t-id-qqareɣ dima, tezmer Tmurt n leqbayel ad tzux s tarwa-s. Aɣref-a Amaziɣ i ttawiɣ i lebda deg wul-iw, d ttbut d akken nezmer ad nenɣ akk imazunen i nebɣa, s waṭas n tweḥcanit, maca d awezɣi ad nessusem iznan-nsen. Tanemmirt.
  Yesteqsa-t M. K. 

  
 Tenna-as : « I wakken ad nefγen, ilaq ad tezluḍ tafunast tamezgult, tin leεmeṛ nuriw, ad tt-tebḍud mnaṣef, nnefṣ ad t-id-tdegṛeḍ, ad n-ssaliγ arraw-iw, nnefṣ-nniḍen mi t-id-tdegṛeḍ ad n-aliγ nekkini » . Yekker urgaz yexdem i as-tenna. Mi d-teffeγ yenna-as urgaz-is ad as-d tini d acu i yeḍṛan yid-s, tenna-as : « Awit-d qbel stut i yerran gma d izerzer ! » Wwin-d stut tefka-as aman i yizerzer, yesswa-ten, yuγal-d gma-s akken yella. Ma yella d ultma-s, tessuter teqcict deg urgaz-is ad tt-zlun, ad tt-tesseww d lweεda, tceggeε taklit γer uxxam n ya-n-baba-s tenna-as : « Ad truḥeḍ ad as-tawiḍ tunṭict-agi i ya-n-baba ad as-tiniḍ d yelli-m i am-tt-id-yefkan, rnan γur-s wakniwen ». Tṛuḥ teklit, texdem akk ayen i as-tenna, ya-n-baba-s tamcumt tef̣f̣ef tunṭict s lfeṛḥ d ameqqran tesliliw rnan wakniwen γer yelli-s, tefreq lweεda i tǧiratin d teḥbibin, teqqim nettat d yelli-s tamecṭuḥt ad ččent, tettent, tettent armi twala teqcict-nni tiṭ n ultma-s, tenna-as : » A nnaγ a yemma tagi d tiṭ n Nanna Ca ! » . Tin, tini-as : « Ečč, ad yečč Ṛebbi aqerru-m, nanna-m, terbeḥ ha-tt-an deg uxxam-is s warraw-is ». Taqcict, tetteqlilih, tettεawad-as akken i yemma-s, almi twala tufa d tidet, dγa tekker i umeǧǧed d usemmermeγ: « A nnaγ a tiǧiratin, ččiγ aksum n yelli, a kra n tin iwumi fkiγ tunṭict ru fell-i timeqqict ». Ma yella d tagujilt-nni, tεac nettat d warraw-is, d gma-s, d urgaz-is di lehna d lfeṛḥ. Tamacahut-iw lwad lwad, wwiγ-tt-id i warraw n lleǧwad, uccanen ad ten-yeqqed Ṛebbi. Ma d nekkni ad aγ-yeεfu Ṛebbi.

  S tgemmi n teqbayli 

  
  Aḥric wis 3 

 Azekka-nni, tessefqed s aẓekka n yemma-s am yal ass, tewwi yid-s axeclaw-nni, teẓẓa-t γef uẓekka, tettru, tettru, tettru almi uγalen yimeṭṭawen-is ugaren taεwint, yeswa yis-sen uxeclaw-nni. Yegma uxclaw-nni, yerna yeffγ-d deg-s yiwen useklu “ ttejṛa “ igerrzen. Tuɣal Mm yiγiγden, trezzu kraḍ n tikkal deg wass γer uẓekka n yemma-s, tettru, tettεenni s ddaw useklu-nni. Yal tikkelt tettwali yiwen ufṛux d acebḥan yettadad gar yifurkan-is. Mi tεenna deg-s kra, ad as-t-id-iḍeggerr din, din war tuzya d tunḍa neγ yejneε yefne&amp;epsilon,; ugur ur yelli. Yewweḍ-d wass ideg agellid n at Mliyikečč ira ad isseḥḍer tameγra ideg ad tt-id-uraren iḍebbalen, icennayen, tawsa d waẓ akin, ad yenced akk tullas n yal tamnaṭ akken ad yefren mmi-s tin ad as-yeččaṛen tiṭ. Akken i d-yewweḍ isalli, tirbibin n baba-s n Mm yiγiγden, uccagent γer lewqam war ma uḥtament. Ssawḍent-as isalli ula i nettat mi akken i d as-sawlent, nnant-as: ‘’Aha tura eğğ leqdic-nni, yya-d mmceḍ-aγ iqeṛṛa-nne&amp;gamma,; wenneε-a&amp;gamma,; gerrez-a&amp;gamma,; ssfeḍ-aγ daγen tarkasin alamma ttiṛṛiqent akken yessefk, nennubget s tujjma deg lbeṛj ugellid i lmend n tmeγra ara yesker akken ad yaf mmi-s tin ara yessenquqlen ul-is, ad tuγal d tameṭṭut-is ‘’. Teqdec-asent M yiγiγden akk ayen uṛğant seg-s, maca tettru daγen, acku ira wul-is ad teddu γer ccḍeḥ ula d nettat. Tessuter di yambaba-s “ tameṭṭut n baba-s” ad as-tanef ad teddu d yessi-s. Yambaba-s: ‘’Amek a yelli? Kemm a M yiγiγden yugaren sidna Yub ara yeddun s wammus d tebrek-nni yakk i kem-yulin γer tmeγra ugellid?’’ Ula d icettiḍen d tarkasin n menwala mačči tesεiḍ-ten am kemm am tezyiwin-im, ad aγ-d-ternuḍ tura ccḍeḥ-im? Ah a lalla, ah a lalla!’’ Seg wakken teggumma M yiγiγden ad as-tebru i wawal, terreẓ-as aqeṛṛu i yambaba-s s uεenni, tuγal tesseγli-d imeslayen-agi deg yimi-s taggara, tenna-as: ‘’H-t-an surgeγ-am iγiγden γer teqbuct n tεedsin, ad am-fkeγ snat tmirin (sswayeε), ma tessawḍeḍ tsefḍeḍ akk lğerra n yiγiγden, terriḍ yal aεeqqa yettiṛṛiq amzun werğin yumis, ad medleγ allen-iw, ad am-anfe&amp;gamma,; ad tedduḍ yid-sent. Taqcict akken tesla i lehḍuṛ-nni, teffeγ γer beṛṛa, terra γer deffir teḥnact, tessawel s igenni:

<blockquote>
  ‘’Ay aεssas ur neččax, ay at wass-a d yimir-n. 

  Azent-iy-id yakk ifrax, ceyyeεt-iy-id itbiren! 

  Yelwa s tqabubt s txenfuct, 

  Ad yesfed iγiγden seg teqbuct!” 

</blockquote>
 Tekcem γer teḥnact, tessa yiwet n tmeḥremt tazedgant γef tγerγert, tesmar-d γur-s tiεedsin-nni s iγiγden isebken fell-asent, teslal kan taqbuct-nni s waman almi i as-d-ččuṛen sin yitbiren tawwurt, din, din ḍefren-ten-id akk yifṛax yellan s ddaw yigenni mecḥen akk iγiγden-nni…

   Tettkemmil 

   Yerra-tt-id seg talmanit Essaid Ait Maamar 

  
 Medden akk ttcektin seg waddad n twennadt-nneɣ, ladɣa segmi i d-yekcem unebdu. Anda teddiḍ ad tafeḍ ahicur. Ama deg yiberdan-nneɣ, di tẓegwa, neɣ deg wafayen (littoraux). Ula d ibraḥen ur sliken ara, acku imezdaɣ n tuddar, zgan ttdeggiṛen amḍur-nsen sdat n yixxamen. D anwa-t umasay? Γas akka awanek ur yefki ara azal meqqer i temsalt-agi, imi urǧin llan-d yiṣudaf mgal adegger n ugudu di yal amḍiq. Rnu i waya, aṭas n tdayṛiwin ur nesεi amkan anda ara ḍeggrent iḍumman-nsent am tin n Yiɣil Ɛli i t-yettawin almi d Ssur Lɣezlan di Tubiret. Meεna ula d imdanen εemmden ttekkan deg wannect-a. Yak win yebɣan ad ibeddel ttexmam ad yezwir deg yiman-is?. Ur ilaq ara yiwen ad yessenṭeḍ tisebbiwin ɣer udabu kan. Imi win yebɣan, yezmer. Nesteqsa ddeqs n medden ɣef tifrat i ttwalin i uɣbel-agi.« Xussen ttawilat di tmurt-nneɣ. Aql-iken tettwalim timura iteddun ɣer sdat. Ahicur-agi atas ur nezri belli d agerruj, imi ayen yellan deg-s akk nezmer ad as-nεiwed aseqdec». I d-yenna Mass H.T d axeddam deg luzin. Si tama-nniḍen, tenna-aɣ-d yiwet n tmeṭṭut: « A win yufan yal yiwen ad yezwir deg uzrug-ines, ad t-yessezdeg, syin ad tizdig taddart, ad ilint tismin yelhan gar yimdanen, tid iwumu qqaren tismin n uεaned». Ihi limer ad yili lebɣi d usḥulfu n medden s wazal n wallus (recyclage) atas ara ibeddlen. Imi nnulfant-d ddeqs n tkebbaniyin n wallus i yeḥwaǧen afus n tallelt n yimdanen. Ladɣa deg ufran n uhicur-agi i ilaqen ad yebdu seg yixxamen. Ma d wayeḍ iwala ‘’Akka cwiya sɣur-i, azuḥ s ɣur-k, ad nbeddel addad ɣer wayen yelhan.

  K. K. 

  
 Ass n 8 deg meɣres, d ass agraɣlan n tmeṭṭut, d ass n usmekti n tmeḥḥqranit d meḥyaf i tettidir tmeṭṭut deg ddunit merra.

 D ass anda i d-tessutur tameṭṭut izerfan-is i iwatan ad ilin am win urgaz deg yal aḥric n tudert. Tameṭṭut mačči kan d takuzint, neɣ d ccɣul n uxxam. Tameṭṭut, d ajeǧǧigt, tameṭṭut, d asirem , d azekka n yiḍelli. Zik, tameṭṭut taqbaylit, ur nesɛi ara azref akken ad temmeslay, akken ad d-sbeggen ayen tezmar ad texdem. Xas akken, meɛan texdem, teǧǧa-d. Ma yella d ass n wass-a, teffeɣ-d tmeṭṭut si ṭṭlam-nni n zik akken ad d-tini : ‘’Zemreɣ ugar n tkuzint, ugar n wayen i yellan deg wallaɣ-nwen’’. Ttbut, ad t-naf deg unnar, imi ass-a, ha-tt-an taselmadt, d tanemhalt, d taneɣlaft, d timḍebber n tkabbanit…atg. Kecment yal aḥric n tudert, ula d annar i yellan zik i yirgazen kan, yecba lɛesker, iɣallen n laman d wid n usellek, kecment ula d annar n waddal n umennuɣ.

  Deg unnar n waddal 

 Lilia Akkouch d yiwet n tlemẓit i yesɛan 24 n yiseggasen di leɛmer-is , d yelli-s n temdint n Uqbu. Lilia, d tanaddalt deg la boxe Thai, tewwi-d amḍiq amezwaru deg talɣuɣa n ddunit n boxe Thai i d-yellan di temdint n Ban Nong Pru di tmurt n Thailand mgal yiwet n tnaddalt n tmurt n Marikan, anda Yelli-s n Uqbu tḥerra-d-d amḍiq amezwaru. D ayen i tt-yeǧǧan akken ad tili d talɣuɣt n ddunit n waddal n boxe Thai. Tekecmen Lilia deg waddal-a deg useggas n 2010 di temdint n Uqbu. Ɣef wid i as-yefkan afus n tallelt, tenna-d : ‘’Kecmeɣ deg waddal-a imi baba ula d netta d alɣuɣ n boxe englaise , gma daɣen d alɣuɣ n box thailansaise. Anect-a, iɛawen-iyi aṭas deg umecwar-iw. Di tazwara, yella baba mgal tikti–agi akken ad kecmeɣ deg boxe, imi d addal iweɛren aṭas, maca nek bɣiɣ-t. Syin ɣers, yuɣal yeqbel, yefka-iyi-d aṭas n wafud’’. Ma ɣef tmuɣli n tmetti s umata ɣef waddal-a, twala d akken :’’ Tamuɣli n timetti ɣer tmeṭṭut ur treḥḥem ara, meɛna nekk ur i yi-tewqiɛ ara deg-sen, zriɣ belli ad-yas wass anda tameṭṭut ad ten-tessusem s lebɣi-is, s leqdicat-is deg tmetti’’. Terna-d deg wawal-is ɣef tmeṭṭut taqbaylit : ‘’Ad iniɣ i tlawin tiqbayliyin, ur ttagademt ara ma yella tebɣamt ad tawḍemt ɣer tɣawsa , xas ulamma aṭas n yiɛewwiqen ara d-tafemt deg ubrid-nkent. Ilaq fell-akent, ad tsebremt, ad tinimt d akken tzemremt. Tiqbayliyin anda i tent-terriḍ, ad d-awint amekkan-nsentMačči kan daya i d-tefka Bgayet, imi tella daɣen tnaddalt-nniḍen. Xas ulamma tesɛa 19 n yiseggasen kan di leɛmer-is, meɛna tessaweḍ gar leɛlali deg waddal unti. Tagi d Thala Chikh. Thala, d tanelmadt n tutlayt n trumit, d tanaddalt n Judo. Tewwi-d amḍiq amezwaru deg talɣuɣa n Lezzayer. Tebda amecwar-is asmi tesɛa 6 n yiseggasen di leɛmar-is, tesɛa kraḍ n cciɛat n wureɣ. Tewwi-d amḍiq wis kraḍ di Talɣuɣa n tefriqt di tmurt n Maṣer. Aseggas iɛeddan, tewwi-d amḍiq wis kraḍ deg talɣuɣ n tmura taɛrabin di tmurt n Tunes. Nesteqsa Thala Chikh ɣef tmeṭṭut n wass-a, tenna-d : “Tameṭṭut taqbaylit n wass-a, teṭṭef tasga deg waddal”. 

 Yamani Souhila

  Tucbiḥt tamaziɣt n umaḍal 

 Aṭas n yicennayen i d-yewwin awal ɣef ccbaḥa n tmeṭṭut. Ccbaḥa-is d ayen i d-yettaken tahregt (inspiration ) i umedyaz akken ad yessefruri gar yifyar n yisefra-is ɣef ccbaḥa.

 Ad tili teẓrigt tamezwarut ‘’Tucbiḥit Tamaziɣit n umaḍal’’, ass n sebt, 10 di Meɣres, deg Uxxam n yidles Mulud Mɛemmri. Yebda ujerred acḥal-aya. Aṭas n yiwudam yettwasnen i d-necden ɣer temsizelt-agi ad d-nader : Lounis Ait Manguellit, Hacen Ahris, Akli Yahiatène, Rabah Madjer, Safy Boutella , Hacen Benzirari, Lila Akkouche (Tanaddalt ), Said Hilmi, Djaffer Ait Manguellat, Ouali Rezki, Hakim Salhi , Massinissa chaoui, Mourad Guerbez , Djamila Mansouri, Ssouad Khelfaoui. Nesteqsa imḍebbar i d-iheggan timsizzelt-agi Mass Idir Saoudi ɣef yiswi-s yenna-d : “Sɛiɣ kraḍ n yiswiyen: amenzu bɣiɣ ad semlileɣ imaziɣen s temsizelt-a akken qqaren ‘ad temlal tassa d way turew’, syin akkin, bɣiɣ ad sbegnneɣ ccbaḥa n teqbaylit. Am wakken daɣen ssarameɣ limer ad d-yuɣal d yiwent tfaska ara d-yettilin yal aseggas’’, yerna-d : “Aṭas n yiwudam imaziɣen ara d-yilin d inebgawen n lḥerma di temsizzelt-agi , ssarameɣ d tin ara iɛeddin akken iwata”. 

  Yamani Souhila 

  
 Seg ssrabes n tujjya ideg i d-yettemlil umezdaɣ n Ayt Smaɛel aṭas n wuguren akken ad d-yeqḍu ccɣel-is, yella win yerzan taɣult n udawi n tuɣmas. Ama deg sbiṭar amecṭuḥ n Tizwal neɣ ɣur umsujji uslig. Ɣas mgaraden cwiṭ wuguren, maca sebba tagejdant, ɣef wawal n waṭas n yiɣermanen, d tin icudden ɣer tuqin n yimsujjiyen i yettxessen deg waṭṭanen n tuɣmas. Deg tzeqqa n Tizwal, seg wakken ḥaca yiwen n umsujji n tuɣmas i iqeddcen deg-s, yezga yeččaray wumuɣ n uraǧu armi d-ttɣiman wid iwumi ur d-tettsiḥ nnuba. Tikwal, yettekkar umennuɣ gar medden i d-irezzun d yiqeddacen neɣ d yimsujjiyen i yettabaɛen tazeqqa-nni. « Neɛya dayen deg yir liḥala n tzeqqa n Tizwal. Amek ṭṭebbat xussen maḍi deg-s, aduz (lanistizi) dima ifukk, nutni rzan sexdamen tudemt ɣef yimuḍan. Ilaq ɣef wid terza taluft, ad aɣ-frun aɣbel-a s zzirban », i d-tenna yiwet n tmeṭṭut seg Ayt Smaɛel. Ugar n waya, ula d imsujjiyen i ileddin tizeɣwa i yiman-nsen, ur ṭṭuqten ara deg tɣiwant n Ayt Smaɛel imi ḥaca yiwen i inuḥen seg wacḥal d aseggas tura. Yeǧǧa waya lɣaci teṭṭfen-d s tuɛert nnuba, abeɛda i ubeddel n uɣesmar neɣ i uselden (uplumbi) n tuɣmas-nsen. D ayen sɛeddayen dɣa tuget n yinelmaden i iɣesben deg udawi n walbaɛḍ n waṭṭanen n tuɣmas-nsen. « Ala deg yimuras i yeshel ɣef yiwen ad idawi tuɣmas, acku ɣas ad yettḥettem ad yerǧu ussan, ahil-is d ilem d ilem. Maca di teswiɛt-a, ilaq ad tbeṭṭleḍ axeddim berdayen i tuṭṭfa n nnuba d uqḍaw n ccɣel-nni », i d-yenna yiwen n ubabat. Si tama-nniḍen, yewwi-d ad d-nemmeslay ɣef teɣlayt n sswami ɣur umsujji uslig n tuɣmas ur d-nettsubbu seg 800 n yidinaren i uqlaɛ kan, wamma ayen-nniḍen s wugar maḍi. 

  M. K. 

  
 Sendiḍelli n ssebt, 22 deg waggur-agi n yunyu ideg nella, ɣef 14h00 n tmeddit, tella-d temlilit tis 98 n tidukla tadelsant Tiɛwinin n Buzgan. 

 D asarag, i d-yesduri deg Wammas adelsan Ferḥat Remḍan n tama n Buzgan deg lwilaya n Tizi Uzzu. D timlilit ideg i d-temmeslay tmarut d tneggalt akked tmedyazt Massa Cabḥa Ben Gana i d-yewwin awal s telqay ɣef wazal n tira s tutlayt n tmaziɣt, ladɣa tantala taqbaylit, imi ɣef wakken i t-id-tenna: “Ad meslayeɣ kan ɣef tira s teqbaylit, imi s kra n wayen ɣriɣ d ungal s teqbaylit i yettwaru, sarmeɣ yiwwas ad ɣreɣ ayen yettwarun s tantaliyin-nniḍen”.

  Tmeslay-d diɣ ɣef wungal yettwarun s teqbaylit, d acu i d azal-is deg tsekla tamaziɣt d tmaḍlant s umata. Tfurest diɣen tagnit, tneggalt-agi tilemẓit n 30 n yiseggasen, tewwi-d awal ɣef wazal n tutlayt d usenfali yis-is, anida i d-tenna belli: “S ttawil n tutlayt i nessawaḍ ad nsenfali ayen i d aɣ-iqerḥen, s yimeslayen i d aɣ-iɛeǧben…”. Am wakken daɣen, i d-tutlay ɣef tira n wungal-is amenzu i wumi tga isem-agi “Amsebrid” i d-yeffɣen deg furar yezrin ɣer tezrigin Imru di Tizi Uzzu, yerna yis-s i tufrar deg temsizzelt n tira Yamina Micakra n wungal amaziɣ deg useggas n 2018. 

 
 Yella-d daɣen uskasi sɣur wid i iffuden tamussni d yidles, imi netta teɛreḍ amek ara d-terr akk i yisteqsiyen i d as-yettunefken ɣef teɣzi n ssaɛa. Ɣer taggara maḍi, tella-d tegnit n usenzi s ubuddu n wungal-agi-ines i tura gar 2010 d 2012, i d-yeffɣen di furar 2019. 

 Ad d-nesmekti kan belli Cabḥa Ben Gana, d taneggalt s tmaziɣt s wugal-is amenzu “Amsebrid”, d tamarut daɣen n tullist “Amsebrid” di 2015. D tasdawantt deg ugezdu n tutlayt amaziɣ di tesdawt n Mulud Mɛemmeri n Tizi Uzzu, deg uswir n master 2 di tuzzagt n tsenalsit. Tlul ass n 30/12/1989, deg taddart n Kuku i d-yezgan di tɣiwant n At Yeḥya di Micli. 
  A. A. 

  
 Yal tikkelt tettnarnay tsekla tamaziɣt. Tikelt-a, d Mass Mohand Mechaour i d-yessufɣen ungal iwumi isemma Abrid n tefsut .Yeffɣen-d wungal-a ɣer teẓrigin Richa Elsam , ddurt i iɛeddan. Deg-s, yewwi-d amaru taqsidt n yiwetn teqcict isem-is Tafsut, i d-yekkren di tmurt n Fransa. Mi muqqret, tuɣal-d ɣer tmurt akked yimawlan-is akken ad bedden ɣer jeddi-s. Imir, ad yekcem uwadem iwumi isemma Amaziɣ. Ihi, tlul-d tayri gar-asen di tesnawit. Syin tefraq-iten tesdawit: nettat di Tizi Uzzu , ma yella d Amaziɣ di Lezzayer. Maca, tayri, teqqim am zik, armi i d-kkrent tmesbaniyin n 2001. Seg wurrif, ǧǧan tayri, uɣalen ɣer umennuɣ. Akka, dɣa, ara ilin waṭas n yineḍruyen ara. Tazwart n wungal, yexdem-itt-id Mass Rabḥi Ɛellawa. Ma yella d taggara,, yura-tt Mass Saɛid Cemmax. Yesɛa wungal 135 n yisebtar . Mass Mechaour d ilemẓi n 32 n yiseggasen. Yeɣra deg ugezdu n tutlayt d yidles amaziɣ di tesdawit n Tizi Uzzu. Syin, yewwi-d master di tesdawit n Bgayet. Akka tura, a-t-an yetthegi tazrawt n doctorat di tesnalest di temdint n Wehran .

  Y.S. 

  
 D tasqamut n taddart n Yiḥiṭussen akked Tiddukkla tadelsant “Sebɛa Zbari” n taddart-agi n Yiḥiṭussen, i d-iheggan tazrigt-agi tis ukkuẓet (4) n tfaska n tmeẓla (la forge), i yeddan ɣef teɣzi n tlata wussan.

 Tebda tasebḥit n wass-nni n letnayen 6 deg waggur n ɣuct, tekfa tameddit n wass-nni larebɛa 8 deg waggur-agi ideg nella. Tazrigt-agi tis rebɛa, fkan-as asentel “Tameẓla tamensayt: d tigemmi i usebɣer n tdamsa tamsedrart”. Tafaska-agi, tella-d deg usalay n taddart akked usebdad n yimeɣrasen n tegrawla tazzayrit 1954-1962. Llan-t ddeqs n temsikniyin, yecban, timsikent n wallalen n uḥeddad neɣ n umẓil d usegzi n twuri n yal yiwen seg-sen, sɣur yiḥeddaden n taddart-agi i mazal ṭṭfen deg tefḍisin-nni i d asen-ǧǧan yimawlan-nsen. Am wakken yella deg yinzi. “Yessers uḥeddad tafḍist, irfed-itt mmi-s”. Am wakken daɣen i d-yella umeslay s tewzel ɣef umahil n uḥiṭus, imi qqaren isem n taddart-agi, anamek-ines d iḥeddaden. Mebla ma nettu timsikniyin n lfeṭṭa , n talaɣt, n yidlisen, n tamemt, zzit…atg. Am wakken daɣen i d-llan waṭas n leqdicat, deg tṣebḥit n wass-nni n letnayen, mebɛed tulya tunṣibt n tezrigt-agi tamaynut. Dɣa, ad naf, asersi n tmeqqunt n yijeǧǧigen ɣef usebdad n yimjuhad n taddart d uskan n wamek i d-yettili uxeddim n kra n tɣawsa n tmeẓla. Ma di tmeddit n wass, yella-d usarag n umnadi deg umezruy Mass Zinedine Kacimi n tesdawit n Tubiret, i d-yewwin awal ɣef tmeẓla tamensayt d wayen icudden ɣur-s. Azekka-nni n ttlata 07-08-2018, yella-d diɣ usarag n Mass Arezki Hammoum ɣef useḥbiber ɣef twennaḍt, deg tṣebḥit n wass. Ma di tmeddit, tella-d temsikent n lbus n tlawin n leqbayel (défilé de mode) am wakken diɣ i d-yella wurar n lxalat, sɣur tilawin d telmẓyin n taddart-agi n Yiḥiṭusen. Ma deg yiḍ, d taḍsa d unecreḥ i d-yellan i wat taddart. Ass-nni n larebɛa 08-08-2018, i d-yellan d ass aneggaru n tfaska-agi di tezrigt-is tis rebɛa, yella-d deg-s usiken anaddal (exhibitions sportiives) n waddal n Vo vietnam. Rnu ɣef waya, tasfugla n taggara i d-yella s tmeɣra n ccna meqqren ideg ccnan ddeqs n yicennayen. Ma d iswi deffir leqdic-agi, ɣef wakken i d-nnan, bɣan yimsuddsen n tfaska-agi, ad ṣṣiwḍen taẓuri-agi d umahil-agi i tsutwin timaynutin, i wakken ad ẓren amek tga lxedma n wuzzal, d wamek xeddmen allalen n wuzzal sexdamen yal ass, ama d agelzim, taqabact, afḍis…atg. Ma nuɣal-d ɣer wazal tesɛa tẓuri-agi deg tmetti, ad naf teṭṭef amḍiq d ameqqran, d ayen i d-yettbanen deg waṭas n yinzan, gar-asen: “Xeddmen uzzal mi yeḥma”, yella,diɣ, winna i d-nebder yakan. Tella daɣen tenfalit i d-yekkan seg umahil-agi, daymi qqaren: “Gar ẓẓebra d yifḍisen”.

  A.Gh. 

  
 I lmend n usmekti n tmenɣiwt n unazbay Maɛtub lwennas,  aṭas n tejmilin i d as-yuɣalen di yal tiɣmert,  ama dagi di tmurt ama di tmura n lberrani acku Maɛtub mačči d menwala. Gar tejmilin-agi, tella-d yiwet n tmezgunt  ass-nni n,  26/06/2021,  sɣur tiddukkla tadelsant Tirẓa ireẓnen  iwumi semman “Tamanigt n tmagit”. Yeḍra-d waya  deg uxxam n umezgun Kateb Yacine n Tizi Uzzu.

 Ma ɣef uḍris n tmezgunt, tenna-d tin i t-yuran, Lynda Hantour:’’  D yiwen n uḍris i uriɣ d tajmilt i Maɛtub lwennas d wid akk yeɣlin ɣef tmagit, ɣef wid akk i mazal la qeddcen fell-as. Nessenṭeq-d deg-s Tahar Djaout akked Mouloud Mammeri. Nessenṭeq-d deg-s Saɛid amnadi, d tajmilt i Saɛid Cemmax d wid akk mazal la xeddmen ar ass-a. Akken daɣen i d- nessenṭaq deg-s yelli-s Nabila d tajmilt n Nabila Ǧaḥnin. Nerra daɣen tajmilt i Bessaɛud Muḥend Aɛrab, Smaɛil Bellac. Di tmezgunt-a, yella Kossayla ara yeffɣen akked baba-s d jeddi-s ɣer lexla i wakken ad as d-cnun tizlatin n Maɛtub akken ad yelmed tutlayt, ccna akked tmeɣnest ɣef tmagit. Syin akkin, kosayla ad yimɣur, baba-s d jeddi-s ad awḍen leɛfu n Rebbi. Ticki icedha-ten, ad iruḥ ɣer uẓekka n lwennas imi baba-s ur yesɛi ara aẓekka. Syin akkin ad d-yenṭeq uẓekka n lwennas. Di taggara n tmezgunt, ad yili yizen’’.

   Txedmed tamezgunt-a yakan deg 2018 ?    
  Lynda Hantour : Ih xedmeɣ-tt yakan. Nurar-itt- id sin n yiberdan di Tizi Uzzu, yiwen ubrid deg Bgayet. Tura, ɛawdeɣ-as sɣezfeɣ-as aḍris, rniɣ-d iwudam. Amedya, deg useggas n 2018 ulac adiwenni gar Djaout akked Mammeri, tura rniɣ-t id, akken daɣen i d-rniɣ Saɛid amnadi akked yelli-s Nabila, rniɣ-as yiwet n tezlit tamḥaddit.

  Yella kra i tettheggi  ama deg umezgun neɣ di tira n ungalen ?  
 Aql-in sewjadeɣ ad d-yeffeɣ “Tamanigt n tmagit” d aḍris i tddukkliwin tidelsanin i yebɣan ad xeddment tacquft-agi , axaṭer d yiwet n tejmilt i lwennas d wid akk i ixedmen ɣef tmagit. Ihi, ilaq ad asent-uɣal tejmilt di yal amḍiq, syin akkin ad t-id-xedmeɣ d asaru akken ad walin asuffeɣ amek i yettwaxdem , akken daɣen ad jemmleɣ akk tizlatin i nexdem deg tmezgunt-a deg yiwen n uḍebsi, akken kan ad nessifsus leqdic i tddukkliwin, acku axeddim deg umezgun yeḥwaǧ   tadrimt, iɣallen akked waṭas n wafud. Ɣef wanect-agi i bɣiɣ ad d-yeffeɣ akka , akken ad sneqseɣ ciṭ ɣef wid yebɣan ad xedmen tamezgunt-a’’. Am awkken  nesteqsa Mass SAdoukiI Abdessamed, netta i ixedmen takurigrafit n tmezgunt, a-t-an d acu i d-yenna : “Tamezgunt, temmeslay-d ɣef tmagit tamaziɣt. Iwudam i d-yellan deg-s xeddmen ɣef tmaziɣt ladɣa s yimru. Ilaq ass-a nekni ad nḥader ɣef tmagit-nneɣ, ladɣa tasuta-agi i d-ileḥḥun, ilaq ad asen-nemmeslay, ad asen-neselmed aḍris. Nekk, d tidet ur fehmeɣ ara aṭas taqbaylit, maca fehmeɣ d akken Massa Hantour texṭar akken iwata imeslayen i uḍris i wakken ad wayeḍ yizen-is. Ussa-nni mi nettheggi tamezgunt, tesseḥres aṭas ɣef yimeslayen ara sxedmen, d ayen yelhan, acku s wanect-agi ara teqqim tmeslayt, ara nesseḥbiber fell-as’’.

  G.M.  Aṭas n yilmeẓyen i yerran ddehn-nsen, iseggasen-agi ineggura, ɣer tmezgunin,  yal mi ara d-tili yiwet, nettaf  tazeqqa n Uxxam n umezgun Kateb Yacine, teččur.

 Yamani Souhila

  
 Tamedyazt, ur tesɛi leɛmer, ur tettcawar. Ur teǧǧa amɣar wala aterras, terna tegla ula s yilemẓi. Ddurt iɛeddan, i d-ilul yiwen udlis-nniḍen n tmedyazt i d-yewwin ɣef ddeqs n yisental d tmuɣliwin. “Aẓar yeṭṭafar tara”, d ammud n tmedyazt amenzu n umedyaz ilemẓi Ḥusin Ḥaǧam. D adlis bu 64 n yisebtar, llan deg-s 29 n yisefra. Yettnuzu deg tnedlisin s wazal n 200 DA, yeffeɣ-d ɣer tezrigin Ccix Muḥend u Lḥusin n Tizi Uzzu. 

 Win ara iḍillen ɣer daxel-is, ad t-id-tqabel tezwert n umedyaz Mbarek Gemmar. Syin ad yekcem di lebḥer n yisefra, wa ad d-ijbed wayeḍ, ur t-yesrusu alamma yekfa-t s tɣuri, imi icudd am sensela. Gar yisental, ara d-imager yimeɣri n wammud-a, ad naf isefra ɣef tmeṭṭut, isefra ɣef 08 meɣres i yellan ass agraɣlan n tmeṭṭut. Yessefra diɣ ɣef tmaziɣt akked timmuzɣa, yerra diɣen tijmilin i yirgazen-agi n teqbaylit imeqqranen: Sliman Ɛazem d Muḥya. Tettban-d timanit n umedyaz-agi amecṭuḥ deg tira-s, acku yessefra ɣef waddal imi netta d anaddal, yura diɣ asefru ɣef tudert n umedyaz, ideg i d-yemla i medden amek yettwali win i t-yecban; win tezdeɣ tmedyazt. 

 Mi ara tettiḍ isebtar n udlis-a, gar yizwal ara d-ijebden lwelha-k d wigi: Aceqqiq di tegmat, Tilelli, 20 di yebrir n 1980, JSK, Lweqt amessas, adlis ideg i d-as yerra tajmilt, dɣa yenna-as : 
  Ɣer adlis deg-s ad tlemdeḍ
  Lebɣi-k ɣur-s ad tawḍeḍ
  Tudert-ik ad as-lhun wussan (…)
  Ḥusin Ḥaǧam, ulamma meẓẓi di leɛmer maca leqdic-is adelsan yugar-it. D ilemẓi n 14 n yiseggasen kan di leɛmer-is, meɛna d amɣar azemni deg wawal akked tmedyazt. Ilul ass n 10 yunyu 2005 di taddart n At Ṣellan, taɣiwant n Uqbil, di Micli. Isurifen-is imenza deg tmedyazt, bdan deg useggas n 2016, asmi yella yeqqar deg useggas wis 5 n ulmud amenzu. Iḥella-d arraz wis sin n tfaska n tmedyazt timezdit deg useggas-a n 2019, i d-thegga tddukkla Taflest n Tizi Uzzu. D yiwen n yilemẓi yeččuren d tabɣest d lebɣi, yettekki deg waṭas n lqidicat idelsanen, yal mi ara as-tettunefk tegnit i waya. 

 D yiwen umedyaz amecṭuḥ, i iqedcen d waṭas n yizamulen n teqbaylit: Yidir, At Mengellat, Ɛellawa…atg. Afud igerrzen i umeskar d umecwar ɣezzifen deg uḥric-a n tẓuri s umata.

  Adaoun Ghani 

  
 Sendiḍelli n ssebt, 05 deg waggur-agi n maggu ideg nella, ɣef 10h00 n ssbeḥ, i d-tella temlilit tamezwarut deg useggas-agi amaynut n 2018, sɣur uneggal d umejjay Ɛmer Mezdad. Tella-d deg tzeqqa tameqqrant (Amphi) n ugezdu n tutlayt d yidles amaziɣ n tesdawit Muḥend Akli U Lḥaǧ n Tubiret. Yemmeslay-d deg-s ɣef usentel-agi agejdan “Tirmit n tira taneggalt ɣer Ɛmer Mezdad”, am wakken i d-yewwi awal s telqayt ɣef tira n wungalen-is s uzzig akked wungal akbayli s umata. Yezzi daɣen awal deg temlilit-agi, ɣef tira n wungal s teqbaylit d tirmit-is netta imi s timmad-is d aneggal. Amek armi i d-yezger seg tujjya ɣer tira n tsekla ladɣa ungal? Neɣ s wawal-nniḍen amek armi i d-yufa iman-is d aneggal n xemsa wungalen, ulamma netta d amejjay? Yella-d daɣen uskasi sɣur wid i iffuden tamussni d yidles, imi netta yeɛreḍ amek ara d-yerr akk i yisteqsiyen i d as-yettunefken ɣef teɣzi n ssaɛa. Ad d-nesmekti kan belli Ɛmer Mezdad, d aneggal n xemsa wungalen-agi s teqbaylit: Iḍ d wass 1990, Tagrest urɣu 2000, Ass-nni 2006, Tettḍili-d, ur d tkeččem 2014, Yiwen wass deg tefsut 2015. Am wakken daɣen yura ammuden n tmedyazt akked tullisin, yesizrig-d diɣ tasɣunt Ayamun.

  Gh. A. 

  
 Tella-d ddurt yezrin, tezrigt tamezwarut n rreḥba tadigant, i d-yellan deg tzeqqa n waddalen n Uxxam n yilmeẓyen n tɣiwant n Tizi Rached, i d-yezgan deg wul n lwilaya n Tizi Uzzu, ur tebɛed ara s waṭas ɣef temdit-a. D tazrigt yeddan ɣef teɣzi n 2 wussan, imi telli tiwwura-a ass-nni n larebɛa 24 tuber 2018, tessuli ass-nni n lexmis iɛeddan 25 deg waggur-agi ideg nella. Tella-d tesfugla n tulya tunṣibt, tasbebḥit n wass-nni n larebɛa, anda i d-iberreḥ uselway n Useqqamu aɣerfan aɣiwan n Tizi Rached Mass Sekrane Mokrane s tulya n rreḥba-agi. Deg wawal-is, yuɣal-d dɣa ɣer wazal sɛant tfaskiwin-agi n tfellaḥt ɣef tdamsa ama ɣef tmurt, ama ɣef yimezdaɣ. Ma ɣef wahil n rreḥba-agi, yella-d d anesbaɣur, anda i llant wazal n 40 n temsikniyin sɣur ugar n 45 n yimsikniyen i d-yerzan seg 4 n tɣemmar n ladayra n Tizi Rached. D timsikniyin yemgaraden, i icudden merra ɣer tfellaḥt, yecban allalen imaynuten d yiqburen swayes xeddmen ifellaḥen, isufar yemxalafen: iḥbuben, zzit, tamemt…atg. Massa Aklil d timḍebbert deg texxamt n tfellaḥt n At Dwala, tuɣal-d ɣer yiswi n rreḥba-agi, tenna-d: “D tagnit i yimezdaɣ n dayra n Tizi Rached i wakken ad issinen isufar i xeddmen yifellaḥen-nsen, d tagnit daɣen i yifellaḥen n tama-agi, ad d-seknen i yimezdaɣ imuhal-nsen”. Am wakken daɣen i d-llan sin n yisaragen ass-nni n larebɛa, yiwen ɣef uzemmur d wayen i icudden ɣur-s, ma d wis, sin yella-d ɣef tazart, imi tamnaḍt-agi n Tizi Rached tettwassen s yiniɣman. Ma si tama-s, Massa Akbal d taɛeggalt deg tɣiwant, tenna-d : “Nessaram yiwwas, ad nwali tazart akked zzit n Tizi Rached deg tɣara igerrzen ayɣer ala deg umḍiq amezwaru di tmurt n leqbayel, imi tettwassen s wannect-a”. Mass Oukaci Slimane, d imsiken n yisufar n confiture, yenna-d: “Nessaram sya ɣer sdat, ad ugtent tegnatin yecban tigi, imi ugur-nneɣ nekni s yimseftiyen deg uḥric n tfellaḥt, d lexsas n leswaq n tunzzut”. Ma d tasfugla n taggara, i d- yellan ass-nni n lexmis tameddit n wass, ttunefken deg-s yigerdasen n uttekki i yimsikniyen-agi i d-yerran i teɣri n Useqqamu aɣerfan aɣiwan n Tizi Rached. Yenna-d deg-s Mass Sekrane: “D tazrigt tamewarut, ur tettili d taneggarut imi tɛedda deg tegnatin igerrzen”.

   A. A. 

  
 «Comment optimiser votre ordinateur?» neɣ amek ara (tsenyeffeḍ) tesskeḍ aselkim-ik? D wagi i d azwel i d as-yefka umaru Omar Atmimou i udlis-is. Yeffeɣ-d udlis-a n tsenselkimt (informatique) deg wussan-agi iɛeddan ɣer tezrigin “La pensée” n Tizi Uzzu. D allal ussnan ara yiḥwiǧ yal amdan yesɛan aselkim (ordinateur), ladɣa win iwumi ẓẓay neɣ ur nteddu ara akken iwata lḥal. D adlis n 80 n yisebtar, yettwaru s tutlayt n tefransist. Yettnuzu deg tnedlisin s wazal n 270 Da. Isegzay-d deg-s umeskar, amek i ilaq ad yissin win ara d-yemmagren uguren deg uselkim-ines. D wacu n tarrayin ara yessexdem i wakken ad yerr aselkim-is iteddu akken iwata. Am wakken i t-id-yenna deg tezwer; “Ur teḥwaǧeḍ ara ad tiliḍ d amussnaw deg tsenselkimt i wakken ad teseḥbibreḍ u ad tsegmeḍ aselkim-ik. Ilaq kan, ad tḍefreḍ adlis-agi, yiwet yiwet alamma tessawḍeḍ ɣer ugemmuḍ i tettraǧuḍ”. Ad naf deg wahil n udlis-agi, aṭas n tarrayin swayes yezmer umdan ad iseggem aselkim-is, ama si tama n taẓẓayt, ad t-yerr fessus, ama si tama n tkatit ideg yezmer ad d-isenɣes seg-s amkan. Ad yaf daɣen win ara yesqedcen adlis-a, amek yessizdeg aḍebsi yeqquren (disque dur), timerna n urured n tuqqna n Internet…atg. Ayen ara yesishilen asexdem n udlis-agi, d tugniwin i d-yefka i yal asurif iɣef i ilaq ad iɛeddi fell-as umdan. Yessegzay-d yis-sent iznan n tucḍiwin (messages d’erreur) i d-yettefɣen ɣef ugdil (écran) n uselkim, d wamek i ilaq ad yexdem. Ma ɣef tira n udlis-agi, yenna-d belli: “D agemmu n waṭas n yiseggasen n unadi, d wagi i d asentel n ugerdas-is n magister. D ayen smerseɣ (appliquer) nekk s timmad-iw, yerna wwḍeɣ ɣer ugemmuḍ igerrzen. Ɣer taggara, yessaram ad yesuqqel adlis-agi-ines ɣer tutlayt tamaziɣt, yerna ad yili d abaɣur i tmussni n yal amdan. Ad d-nesmekti kan belli, d wagi i d adlis amezwaru n uselmad-agi n tsenselkimt deg tesdawit n Tizi Uzzu. Omar Atmimou, yettheggi agerdas n Doctorat deg tesdwait Mulud Mɛemmeri n Tizi Uzzu. Yewwi-d yakan agerdas n magister n uzarunay (électronique) deg useggas n 2014 akked win n ujenyur uṭumatik deg useggas n 2009.

  A. A. 

  
 Yekfa usfugel n yennayer deg Wehran s yiwen n wass n tezrawt seg tnezzayt armi d tameddit, ass-nni n arim 14 yennayer, ɣef yiwen wudem, mačči aṭas-aya segmi i aɣ-yeǧǧa. D udem n tegrawla, n tsekla, n tira, n umezgun d tmedyazt, wagi d Abdellah Haman. 

 Tafaska i d-thegga tddukkla Numidya aseggas-a i lmend n yennayer, tettwabud-as i rruḥ-is, ma neẓra d akken aṭas i yeqdec daxel, rnu d yiwen seg wid i d-yeslulen tiddukkla-a ɣer tama n umussnaw Kamal Uzerrad. Dɣa deg Uxxam n uɣmis El Ǧumhurya i as-tuɣal tejmilt i yuklal. 

 Aṭas n wudmawen i yellan din, gar-asen amaray amatu n Useqqamu unnig n timmuzɣa Ɛessad, kra n yiselmaden n tesdawit, ma nebder-d kan Buǧemɛa Ɛezziri, Meqqran Cixi, Crifa Bilak. Anemhal n uɣmis El Ǧumhurya, d uselway n tddukkla Numidya d yiɛeggalen-nniḍen am Ǧamal Benɛuf, Hewwari Bessay d Nadya Bennaɛmer, Saɛid Zeɛnun, tawacult d yimeddukkal n Dda Ɛebḍella d waṭas n yimdanen-nniḍen. 

 Yebda leqdic s umeslay n yal win i t-yessnen, yefka-d tamuɣli wezzilen fell-as. Umbeɛd, yella-d usenɛet n yiqeddicen yakk i d-yeǧǧa (19 n leqdicat, gar wungalen, ammuden, tisuqqilin d tmucuha). Syin, tella-d tɣuri n kra n yisefra-s sɣur imeddukkal n Numidya. Ar taggara, d tukci n warraz n yiseɣ sɣur Aseqqamu unnig n timmuzɣa d uɣmis El Ǧumhurya i twacult n Ḥaman deg tegnatin n lferḥ igerrzen. 

 Wid akk i d-yemmeslayen, mwatan d akken yiwen am Dda Ɛebḍella, d udem ur nettwattuy ara, acku d agerruj mucaɛen i d-yeǧǧa deffir-s i yidles n tmaziɣt, war ma nettu daɣen d udem n tegrawla, imi d amjahed i yekkin deg tegrawla deg tama n umalu, akken ad d-tḥelli tmurt timunent-is. Yettwaṭṭef di Sidi Belɛebbas, aseggas n 1957, yeḥkem fell-as s lḥebs s 20 n yiseggasen, armi d timunent i d-yeffeɣ. 

 Uqbel ad yerr akud-is i lxedma n lexyaḍa akken ad yessider tawacult-is akked leqdic war aḥbas ɣef yidles amaziɣ seg yiseggasen n 1960. Rnan nna-d, d akken Ḥaman d tmital-is d imedyaten i tsutwin i d-yettnekkaren, s ugerruj adelsan i d-yeǧǧa d tebɣest yesɛa ɣef leḥmala n tmurt-is, ɣef waya i ilaq ad yili usidef n yiqeddicen-is ɣer wahilen n uɣerbaz neɣ n tesdawit, ma neẓra belli d lfayda ara d-agmen seg-sen. 

 D asmekti kan, imi yella-d usemmi n yiwen n uɣerbaz alemmas ɣef yisem-is, ahat d isalli n tumert ara t-yeǧǧen ad igen u ad yesteɛfu di talwit. Tefreḥ nezzeh twacult-is, tameṭṭut-is d warraw-is s usmekti meqqran am wa, ladɣa imi i d-yusa deg lawan n usfugel n useggas amaynut n yimaziɣen, yennayer. Tanemmirt daɣen tettuɣal i unemhal n uɣmis El Ǧumhurya, i yettilin yal tikkelt di ttiɛad mi ara terzu temsalt idles d tutlayt n tmaziɣt, s tumert i d-yettelday tiwwura n uɣmis i leqdicat am wigi.

<p style="text-align:right">  Khaled Acho ui

  
 Ad tili yiwent temlilit tagraɣlant ɣef ugellid anumidi Sifaks (202-250 uqbel talalit n Sidna Ɛisa), deg wussan 22 d 23 ctember i d-iteddun deg Ɛin Timucent.

 D annect-agi, swayes i d-iberreh umaru amatu n Useqqamu unnig i timmuzɣa, Mass Si El Hachemi Assad, deg waggur-nni n yunyu yezrin di Skikda. Asentel n usarag-agi, ad d-yili akka: «Tagelda n Yimasisilen (Numidya Tutrimt), Sifaks d umtawa n Siga (206 uqbel Sidna Ɛisa». D tagnit daɣen ideg ara d-mlilen yimnadiyen isdawanen d yimazarayen, i wakken ad skasin ɣef umezruy d yigaluzen n Numidya tutrimt ddaw tgelda n ugellid Sifaks. Ad meslayen daɣen ɣef teɣzi n sin wussan-agi, ɣef tgemmi n yimeḍqan isenzikiyen (sites archéologiques), yellan deg wakal n tgelda n Imasisiliyen, i yettnuneḥsaben d agerruj ideg teffer tmussni n umezruy d yiẓuran n ugdud amaziɣ amesbaɣur i mazal ur yettwassnen ara imi ulac tizrawin fell-as. Di teɣzi n temlilit-a n Ɛin Timmuccent neɣ di Lmersa Ben Mhidi ( i d-yezgan ɣer tama n Siga), ara d-yili wawal s telqayt sɣur yimussnawen ara d-yasen si tesdawiyin tizzayriyin akked tberraniyin. Ad d-mmeslayen ɣef temsal tussnanin yerzan amezruy n tgelda n Imasisiliyen d unbaḍ (leḥkem) n ugellid-agi amaziɣ. Am wakken diɣ, ara d-yili deg umyager-a i usduqqes n unadi deg temnaḍt-a tamazrayt d uheggi n tecmilt ɣef yimahilen iqburen d yitraren ara d-yellin ɣef temdinin n tgelda-a tanumidit yesɛan azal meqqren deg umezruy n ugdug amaziɣ s wuzzig d win n talsa s umata.

  Tiɣri i yimnadiyen 

 Iger-d umaray amatu n Useqqamu unnig n timmuzɣa, tiɣri i yimnadiyen yebɣan ad ttekkin deg temlilit-agi. Yessegza-d deg-s timsal-agi, yerzan ilugan n uttekki deg ttiɛad-agi ameqqran. Tamezwarut, isaragen ara d-yilin, ur ilaq ara ad ffɣen i yisental-a: Tawacult tagedlant n Imasisiliyen, Agellid Sifaks, Assaɣen yezdin gar Sifaks akked Ruma d Qarṭaǧ uqbel timlilit n Siga, Timlilit n Siga. Timentiliyin d yigemmaḍ n wassaɣen i d-yellan di tallit n tgelda n Yimasisiliyen, Inadiyen n tasenzikit, n umezruy akked n tsedga n temdinin-a: Siga, Sirta, Gunugu, Luy, Tipaza… Ad yili uceggeɛ n yizwal n teywalin d yigzulen n yisaragen n wid yebɣan ad ttekkin deg temlilit-a, ɣer tansiwin-agi: <a class="__cf_email__" data-cfemail="294a46475d484a5d69414a48044d5307465b4e" href="/cdn-cgi/l/email-protection">[email protected]</a> / <a class="__cf_email__" data-cfemail="5724323425322336253e3623173f34367a332d79382530" href="/cdn-cgi/l/email-protection">[email protected]</a> / <a class="__cf_email__" data-cfemail="631004230b00024e07194d0c1104" href="/cdn-cgi/l/email-protection">[email protected]</a>, annect-agi send 28 yulyu 2018. Isumar n yisaragen, ilaq ur ttɛeddayen ara 300 n wawalen, yerna ilaq ad seddun tameddurt-nsen. Ma d iḍrisen n yisaragen ilaq ad d-leḥqen uqbel ass n 24 deg unbir 2018, i wakken ad yili usiẓreg n wammud n yisaragen n temlilit. Ma ɣef yifukal n usuddes n temlilit-agi tussnant, yenna-d Mass Assad : «Nebɣa-tt d tagnit i yimnadiyen yerran lwelha-nsen ɣer temnaḍt-agi. Ad mmeslayen ɣef wayen yellan d wayen ur nelli, ama d tizrawin neɣ d imagraden neɣ d idlisen i d-yewwin ɣef tallit-agi n umezruy n tmurt-nneɣ ur nettwassen ara aṭas ». Ikemmel yenna-d ɣef yiswiyen n temlilit-a : « Tamezwarut, d asebɣes n yinadiyen ɣef tgelda n Imasisiliyen d usenɛet n yinadiyen d tezrawin yettwaxdamen yakan ɣef temnaḍt-agi n tmurt-nneɣ. Tis snat, d asaki ɣef useḥbiber i ilaqen ad d-yili ɣef tgemmi taɣelnawt n temnaḍt-agi tamazrayt Siga akked uslali n wassaɣen d yiẓedwan gar yemnadiyen yerran lwelha-nsen ɣer usentel-agi n tgelda n Imasisiliyen».

  Adaoun Abdelghani 

  
 Xas ulamma turar tarbaɛt n yilmeẓyen n leqbayel (JSK) s wudem yelhan, ma yella neqren-t ɣer wayen iɛeddan, acu kan ur tessaweḍ ara ad terbeḥ tarbaɛt n CSC i yellan akka tura ɣef uqerru n telɣuɣa.

     Deg tazwara n temlilit, kecmen-d yimyurar n JSK s lebɣi d ameqqran i wakken ad rebḥen timilit-a, imi ugar n 8 n tenqiḍin i sruḥen deg unnar n Tizi Uzzu. Akka dɣa i yessaweḍ umyurar Mesbaḥi ad yaweḍ s iswi deg ddqiqa tis 27 n temlilit. Tkemmel tarbaɛt n yilmeẓyen n leqbayel s wudem yelhan armi d taggara n uḥric amezwaru n temlilit. Ma d tarbaɛt n CSC, ur texdim kra ara yessergigin acebbak n JSC. Amur ameqqran n lweqt, sɛeddan-t yimyurar inebgawen deg tama-nsen. Wissen ma s tḥerci i qqimen ɣer deffir, neɣ ttraǧun tagnit iwatan i wakken ad ẓedmen, ma neẓra d akken tarbaɛt n CSC, trebbaḥ timliliyin-is, s umata, deg uḥric wis sin. Yebda uḥric wis sin s uswir-nni n uḥric amezwaru, acu kan tura d tarbaɛt n CSC i yesḥersen taswiɛt ɣef tarbaɛt n JSK, d nutni i yesɛan lebɣi ugar ilmeẓyen n leqbayel. S wakka, dɣa, i ssawḍen ad d-awin iswi-nsen amezwaru. Syin, yeldi ubrid ɣer sdat, qqlen yimyurar n CSC d nutni i isedduyen timlilit akken i asen-yehwa armi i d-rnan iswi-nniḍen sdat Abdat i yellan yettferriǧ deg yumyurar n CSC mi yettheggi ad yewwet ddabex-nni. Iswi wis sin i yeǧǧan ad terbeḥ tarbaɛt n CSC s 2 ɣer 1. Akken yebɣu yili lḥal, tɛedda temlilit deg tegnit igerrzen, mebla ma yella-d kra n cwal daxel n unnar. Acu kan, xas yella lebɣi ɣer yimyurar n tarbaɛt n yilmeẓyen n JSK, meɛna ur zmiren ara ad d-fken nnig wayen sɛan : aswir-nsen yewweḍ tilisa. S yimyurar am wigi, ha-t-an ad d-yuɣal wugur-nni n yilindi. Beddlen yimḍebbren, ttuxellasen yimyurar, yeččur-d unnar n umezwaru n unbir n Tizi Uzzu s yimferǧen, meɛna ur ibeddel kra ɣer yimyuraren, ur zmiren ara ad rebḥen deg Tizi uzzu. Ihi, akken i as-qqaren ‘’Tissirt mi ara tt-taɣ deg ryac, ur d as-d-xedmen yiɣuraf’’.

  Hocine Moula   

 

  
 Sendiḍelli n ssebt n, 21 duǧamber 2019, i yebda leqdic adelsan i d-yettwaheggan i lmend n yimuras n tegrest iɣurbizen, ama deg Uxxam n yidles Mulud At Mεemmer n Tizi Uzzu, ama deg tneḍfart-is n Azazga. D ttiεad-agi adelsan, deg tezrigt-is tis rebɛa, ara ad yilin i lfayda n warrac imeẓyanen, alamma d 30 deg waggur-agi n duğamber ideg nella. D tagnit ideg ara faṛsen yilmeẓyen imuras-nsen n ccetwa, yerna ad sgunfun cwiṭ seg ulmud mebɛed akraḍyur n leqraya. Dɣa deg wahil n Uxxam n yidles Mulud Mɛemmeri n Tizi Uzzu, ttilint-d temsikniyin-a n yidlisen n yigerdan, yal ass seg 09h00 alamma d 16h00 n tmeddit. 

 Am wakken diɣ i d-ttilin yisenza s yibudan n yidlisen n warrac ɣef teɣzi n ddurt-a tadelsant. Ass-nni n ssebt iɛeddan, yella-d usiher n tulya n tezrigt-agi tamaynut n yimuras sɣur yimseḍṣi “Kimous d Kouki” sɣur Youcef akked Ibrahim. Syin akkin d ashier i d-tewwi tddukkla tadelsant “Tiɣilt-nneɣ”. I yiḍelli n lḥed 22/12/2019, yella-d usikew n useɣmi (coloriage) seg 10h00 ar 12h00. Syin akin seg 14h armi d 16h00 deg tzeqqa n umezgun, yella-d usiher n tddukkla tadelsant Ibturen. Ma d ass-agi n letnayen 23/12/2019, tasebḥit, ad d-ilin aṭas n leqdicat idelsanen sɣur tddukkla tussnant Itran. Am wakken diɣen ara d-yili ɣer tmeddit usiher n yimseḍsi Moumou et Mimi. 

 Ma seg wass-a ɣer wass n letnayen i d-iteddun, aṭas n leqdicat-nniḍen ara d-yilin gar tmeɣra n ugraw Amaḍal Kids, timezgunin, asarag ɣef yigerdan, d yisikwan (asuneɣ, tira…atg). Deg tneḍfart n Uxxam n Yidles, yellan di Azazga, ad yebdu wahil azekka alamma d ass n letnayen 30/12/2019. Azekka n ttlata 24/12/2019, deg umḍiq n yisikwan, ad d-yili usikew n tira, asuneɣ d useɣmi ɣer tama n usarag ɣef yinelmaden, am wakken daɣen ara d-tili tegnit n usenzi s ubuddu n udlis “Uccen d umeksa” n Kamel n Bentaha. Am wakken daɣen ara d-ilin ddeqs n yirmad-nniḍen ɣef teɣzi n ddurt-a d tazwra n ddurt i d-iteddun, gar-asen: isikwan n yimahilen n ufus, asuneɣ, timucuha akked tmeɣra n ccna d ugraw Amaḍal Kids…atg.

 … Ula deg Xeṛṛaṭa  
 Seld akṛaḍyur n uxeddim, d leḥṛiṣ ɣef warrac, telḥeq-d teswiεt n usgunfu i yeḥwaǧen nezzeh. Ladɣa wid n uswir amenzu, imi nutni mazal-iten meẓẓiyit. Rnu ɣer waya, ahil n leqṛaya-nsen i iweɛren fell-asen. Acku, seg yiwet n tama, yeččuṛ mliḥ, seg tama-nniḍen, ulac deg-s ayen ara yessixfifen ɣef uqcic εeggu. Ass n 19 duǧember yezrin, yemxalaf ɣef wid yezrin ɣur yinelmaden imecṭaḥ. Ayagi yettban deg wudmawen-nsen, dɣa umren ayendin, imi yewweḍ-d lawan ad as-fken i turart azref-is. D tidet, yal yiwen amek ara yesεeddi imuṛas-is. Lameεna tella temsalt i ten-icerken, ad kksen ɣef wulawen-nsen akken ma llan. Ɣef waya dɣa i d-lhan yimḍebbṛen n tɣiwant n Xeṛṛaṭa d warrac-nsen, d wamek ara sɛeddin imuṛas imi i asen-heggan ahil d ameṛkanti. Ayagi ad yili deg Tzeqqa n umezgun 8 mayu 1945. 

 Ddeqs n tceqqufin n umezgun i d-heggan i ttiεad-a. Ad d-nesmekti d akken, isental n tceqqufin-a, ad d-yernun, melba ccekk, tamussni i warrac. Am wakken ara tili daɣen, turart n tuffra akked yiseḥḥaren. I yisalli, ahil ad d-yebdu ass n 20 duǧember alamma d ass n 27 deg wayyur-a. Ihi d tagnit i win yebɣan ad ifaṛes asteεfu, d tmussni deg yiwen n ttiεad. Arrac d yimawlan-nsen, umren mliḥ s ccɣel-a, ɣef usentel-a yenna-aɣ-d yiwen n ubabat: « Arraw-iw, wwin-d igemmaḍ igerrzen deg yikayaden-nsen, lliɣ ttxemmimeɣ anda ara ten-awiɣ deg yimuṛaṣ-a. Tura imi i aɣ-d-xedmen timliliyin-a, ad ferneɣ kra n wussan, ad ten-awiɣ. Acku d ayen yelhan mliḥ, imi rnu i tmussni ara d-awin, d tagnit i wakken ad myussanen d warrac-nniḍen ». Ikemmel deg wawal-is yenna-d : « Ssarameɣ akk imawlan, ad d-rren s lexbar s ubaɣuṛ n temlilin-a i warraw-nsen ».

  GH. A. / K. K. 

  
 Thegga-d, ussan iɛeddan, tddukkla tadelsant Taflest, deg Tizi Uzzu, taẓrigt tamezwarut n tmedyazt timezdit s uḥḍar n kra n umḍan n yimedyazen, imi yella yerza ɛaruḍ kra n wid iwumi tehwa tekti. Dɣa, deg lqidar n yiwen n wass kan, ɛeddan-d kra n yimedyazen i d-yewwin isefra akken lwaḥid, ɣef wakken i aɣ-d-tenna tselwayt n tddukkla-a tilemẓit i d-iheggan ttiɛad, Massa Fahima Seddiri. Ɣur kra n yimedyazen, tiwin n yisefra imezdiyen yettak-d i uzayez tamuɣli-nniḍen ɣef uḥulfu d yizen n usefru, imi yal amedyaz s tektiwin-is, s tmenna-s, s taɣect-is, atg. « Tgerrez dayen kan teẓrigt-a tamezwarut, ɣas xussen wallalen ». I d-tenna tselwayt n tddukkla timheggit. Send ad d-ternu, ad d-temmeslay ɣef yiswi n tfaska-a: « Nebɣa s tfaska-a n tmedyazt timezdit tamaynut, ad d-nesnulfu tafaska s wudem-nniḍen. Walaɣ taggara-a imedyazen, wa ijebbed akka, wa akkin. Nniɣ-as yelha ad ten-nezdi, imi asefru imezdi ad t-id-awin ugar n sin n yimedyazen. Ula d arraz n temlilit, ad yili daɣen d imezdi ». S teẓrigt-a tamezwarut, ssaramen yimheggiyen ad yili yenǧer ubrid i teẓrigin-nniḍen, akken ad wennɛent ugar tegnatin, ad temɣur daɣen tfaska. Ɣef tnaga n yiwen n yimekki, akken yebɣu yili, d ayen yelhan wayen i d-tefka teẓrigt-a tamenzut, abeɛda imi wwḍen iswi n uzday.

  M. K. 

  
 D acennay, ulamma meẓẓi di leɛmer, maca meqqer ccan-is d wazal-is. D bu ṣṣut ḥlawen akked uẓawan igerren, wagi d Ait Lakhal Mehemed, mmi-s n Tizi Uzzu. D anaẓur s timmad-is, imi icennu yerna yessefray. Yettawi-d isefra neɣ tizlatin i t-iɛejben ɣer yimedyazen d yicennayen-nniḍen s tfenṭazit. Ilul deg useggas n 1976 deg taddart n Tajdiout deg ladayra n Maatkas.Yebda ccna deg useggas n 1983, imir-nni yettales-asen i tezlatin n yicennayen imeqqranen i tessen tezlit taqbaylit. Syin akkin deg useggas n 1998, iɛedda-d deg nnuba-nni “Iɣennayen n Uzekka” n Mdjahed Hamid snat n tikkal. Syinna, yenǧer-d abrid ɣer ccna, dɣa deg useggas n 2003, yessuffeɣ-d tasfift-is tamezwarut “Imeṭṭi n layas” ɣer tezrigin Igawawen. Llant deg-s 8 n tezlatin, 7 deg-sent d aɛiwed i iɛawawed yecna-tent, ma yiwet deg-sent “Imeṭṭi n Layas”, d ayla-s. Tin ɣur-s di 2004, yessuffeɣ-d tasfift-is tis snat “A yemma!”. Llant deg-s 08 n tuɣac, 6 deg-sent d ayen yexdem netta, snat-nni-nniḍen n yicennayen-agi; Youcef Abdjaoui akked El Hasnaoui. Mebɛed mi d-yemlal aṭas n wuguren, yeḥbes azal n 7 n yiseggasen. Dɣa di 2011, yessazreg-d album-is wis tlata “Ilaq usirem”, ideg ara naf 12 n tezlatin, 11 deg-sent d netta i ten-yuran i d asen-ixedmen lmusiga, ma tinna-nni-nniḍen d ameddakkel-is ad-tt-d-yefkan yecna-tt. Deg tazwara-agi n 2018, i d-yerna aḍebsi wis rebɛa ɣer umecwar-is di ccna. D album i wummi isemma “Tajmilt i Matoub, Yir aqbayli”. Dɣa tizlit-agi, yecna-tt yakan Matoub, maca netta yerra-as yis-s tajmilt. D aḍebsi-ines aneggaru, ideg 8 n tezlatin, 7 d ayla-s netta, ma d tis 08 d tajmilt-agi n Lounes Matoub. Gar tezlatin yellan deg-s, ad d-nebder; Lesleḥ (allal n uẓawan), Yurez-iyi lqid, Nndama, Leɛrac, Lwerd lyasmin, Ṭṭejra n ččina…atg. Yessuffeɣ-tent-id ɣer tezrigin “Guraya musique” n Bgayet, imi ɣef leḥsab-is ur yeɛǧib ara usekles-nni yexdem deg Tizi Uzzu deg yiwen ustudyu. Ɣer taggara, ad d-nesmekti kan belli, ha-t-an yettheggi yiwen n album amaynut ara d-yeffɣen deg useggas n 2019 i d-iteddun neɣ ɣer sdat. Ma deg wawal-is, yebɣa ad yessiweḍ izen-agi: “Mi ara tafeḍ yiwen yettɣenni s teqbaylit ɣef teqbaylit, maca ugur deffir wayeḍ. Ad tafeḍ iɛewwiqen ara k-iɛekren i wakken ur d-tettbaneḍ ara, yettuɣaḍ lḥal aṭas, maca ur d asen-nkennu ara”.

  A. A 

  
 I lmend n wass amaḍlan n temsetla talsant (solidarité huimane) i d-yettilin yal aseggas deg wass n 11 yennayer, tiddukkla tadelsant “Inegman” n Taddart n Ikhelouienne, thegga-d ass-nni n lexmis yiwet n teswiɛt n telkensit (collection) neɣ ajmaɛ n yidammen i lfayda n yimuḍan yetteḥwiǧin ddima cci-a. Yella-d ujmaɛ-agi n yidammen tama n lbusṭa n tɣiwant n Ait Aissa Mimoun neɣ sdat n uɣerbaz amenzu Oudiai Mohamed n Ikhelouienne, i deg i d-jemɛen ddeqs n yidammen, syin akkin wwin-ten ɣer sbiṭer asdawan Nadir Mohamed n Tizi Uzzu. Ddeqs n yimezdaɣ n tɣiwant-agi n Ait Aissa Mimoun i d-yerran i tiɣri n tiddukkla-agi, u yerna llan d imsetlanen akked watmaten-nsen imuḍan, meqqar deg wass amaḍlan n tesmetla.

  A. A 

  
 D ammud n 14 tullisin, deg-s 160 n yisebtar. D adlis yuran s tmaziɣt, s tewsit n tesrit. Yeffeɣ-d ɣer tezrigin El Amel deg 10 meɣres-agi iɛeddan. Azwel-ines “Tajmilt i waṭṭan”, i yellan yakan d azwel n tullist taneggarut n udlis-agi. Yettnuzu s wazal n 390 DA deg tnedlisin. Ma d tazwarut n udlis-agi, yura-tt uneggal Rachid Boukherroub, i d as-yefkan afus n tallelt.

  Tameskart 

 Tamsiwt Tinhinane Harrache, tlul ass n 15 ɣuct 1994 di taddart Afir, di tɣiwant n Boudjima. D tilemẓit n 24 n yiseggasen deg leɛmer-is, akka tura, tettkemmil almud-ines deg tesdawit n Mulud Mɛemmeri deg temdint n Tizi Uzzu. Tettheggi iman-is i wakken ad d-tawi agerdas n lmastir deg tsekla tamaziɣt. Ulamma deg useggas n 2014 i tebda tira s tmaziɣt, ama n wungalen, n yisefra neɣ n tullisin. D ungal-agi “Tajmilt i waṭṭan”, iɣef ara d-nawi awal deg umagrad-a.

  Izwal 

 Am wakken i t-id-nniɣ yakan, d ammud n 14 n tullisin. Ihi ha-ten-in rbeɛṭac-agi n yizwal; 1- Tagujilt, 2- Taqcict n tesdawit, 3- D tidet yellan, 4- Awejrireḥ, 5- Mḥend ur nefri, 6- I lḥeqq-iw, anida-t?, 7- Asaru n ddunit, 8- Aẓekka, 9- Tinifift, 10- Yir aṭṭan, 11- Asirem, 12- Mačči d nekk, 13- Tayri-iw, 14- Tajmilt i waṭṭan.

  Isental 

 Tefren tmarut-agi tilemẓit, ad d-tmeslay deg wammud-agi n tullisin, ɣef ddeqs n wuguren i tettidir tmeṭṭut neɣ tilemẓit taqbaylit ɣer tama n yilemẓi. Ma nger tamawt ɣef yisental-agi, ad d-naf bḍan ɣef snat n taggayin. Tamezwarut, d tin n yisental imaynuten ur nettaf ara deg tullisin-nniḍen. D nettat i d tamezwarut i d-imeslayen ɣef kra n temsal tettwali tmetti d lɛib, d lɛer; yecban tunzuft gar urgaz d tmeṭṭut, assaɣen i d-yettilin gar yilemẓi d tlemẓit. Temmeslay-d daɣen ɣef tunzuft gar yirgazen neɣ gar yilmeẓyen, amedya n tullist “D tidet yellan” akked tullist “Mḥend ur nefri”…atg. Ma d taggayt tis snat, d tinna n yisental i d-yettuɣalen yal tikkelt, am tayri tamezwarut, izerfan n tmeṭṭut, ɣef waṭṭan, ɣef tyemmat d tassa-s…atg. Imedyaten ɣef yisental-agi; tullist “Taqcict n tesdawit”d “Tayri-w”, sin-agi n yisental ɣef tayri. Ma d “Aẓekka” akked “I lḥeqq-iw, anida-t”, d sin isental ɣef yizerfan n tmeṭṭut. Ma tullist “Yir aṭṭan” d “Tajmilt i waṭṭan”, wwin-t-d awal ɣef sin yisental yemyekcamen gar tayri d waṭṭan. Ma nger kan tamawt ɣer yisental-agi, ad naf, d isental tettidir tmetti tazzayrit s umata d wid tettidir tmetti taqaylit s wuzzig. D timsal yeqqnen daɣen ɣer tudert n tlemẓit neɣ ilemẓi aqbayli, d wayen ttidiren yal ass deg tmetti i d asen-d-yezzin. D isental n tilawt, imi ɣef wakken i d-tenna, d ayen twala neɣ d ayen i d as-d-ulsen medden n tedyanin i d-tura d tullisin, mačči d asugen i tent-id-sugen s wallaɣ-is.

  Aglam 

 Tinhinane Harrache, ur tefki ara azal ameqqran i uglam n yiwudam igejdanen i yellan deg yal tullist. D tinfaliyin i tesseqdec s waṭas, Md: deg sbt 11, “…. yuɣal am uydi, icuba Sidna Yub neɣ ameṣmar-nni yundin ɣef telwiḥt…”. Yella-d kan uglam s umata, mačči am wakken n nennum, nettaf-d aglam n tfekka d ṭṭbiɛa. Ula d aglam n wadeg, yettili-d cwiṭ sya ɣer da, deg yal tullist, acu kan mačči s waṭas. Md: deg sbt 24, “Tekcem tamdint n Tizi Wezzu, tufa d amaḍal-nniḍen, udmawen ijdiden, timeḍqatin d timaynutin…”.

  Amawal 

 Ma si tama n umawal, ad naf tameskart ur yessemres ara aṭas n wawalen imaynuten, ala deg tegnatin ilaqen kan. Md: deg sbt 11, i wakken ad d-tinni “ihuǧer” tenna-d “yuneg”. I wakken daɣen ad d-tinni “ijdiden” tenna-d “Imaynuten”. Ma deg sbt 22, tenna-d “amejjay” deg umkan n “ṭṭbib”, “Taqcict n tesdawit”. Ma deg sbt 47 “tiliẓri” deg umḍiq n “tilivizyun…atg. Am wakken daɣen ara naf tessexdem awalen n teqbaylit iqburen, Md: deg wawalen-agi; “awejrireḥ” deg umkan n “umejruḥ”, “ḥenturi” deg umkan n “ɛeryan”, “taqeddact” deg umḍiq n “txeddamt”…atg. Teseqdec diɣ awalen ireṭṭalen, i wakken ad tesenɣes deg wawalen atraren. Md: tenna-d “Takuzint” mačči tanawalt, tenna-d “ddula” mačči “awanek”, tenna-d diɣ “ṭumubil” deg umkan n “tkerrust”…atg.

 Taɣessa n tullist

 Yal tullist temgarad ɣef wultma-s, ulac tin icuban tayeḍ deg waṭas n temsal yerzan taɣessa n tullist. Si tama n teɣzi d tewzel, tullist “Aẓekka”, d tullist tameẓyant ma d tullist “Asaru n ddunit”, d tullist tameqqrant. Ma si tama n tegnatin n tullist, ur d-ttbanent ara mliḥ am wakken nuɣ tanumi. Yal tagnit yella wacu i d-tt-id-yemmalen, ladɣa inamalen n wadeg. Ma d aglam, ur d-yelli ara s umatu ɣer wuzzig, ama deg yiwudam igejdanen ama deg wadeg ideg teḍra tedyant-nni. Annect-agi, yebɣa ad d-yinni belli, Tinhinane, teffeɣ i uɣanib-nni (lqaleb) n zik, tewwi-d amayut.

  Inaw n tsiwelt 

 Anallas akked tnallast i d-yettallsen tidyanin-agi, bḍan ɣef sin. Yella unallas agensay, ideg i d-iḥekku ɣef wayen yedder neɣ yettwali. Amedya n tullisin-agi; “D tidet yellan”, “Awejrireḥ”, “Mḥend ur nefri”, “I lḥeqq-iw, anda-t”, “Aẓekka”, “Yir aṭṭan”…atg. Zemreɣ ad-inniɣ tuget seg 14 n tullisin yellan deg wammud-agi, ttwalsent-id s yinaw usrid. Ala rebɛa seg-sent i d-yettwalsen s yinaw arusrid. D tullisin i d-yeḥka unallas azeɣray neɣ s wawal-nniḍen yella berra n uḍris, ur yelli ara d awadem am umezwaru-nni. Ihi tullisin-agi, d tigi; “Asaru n ddunit”, “tagujilt”, “taqcict n tesdawit” akked “asirem”.

  Tutlayt 

 D taqbaylit timserreḥt, ur teččur ara d tinfalyin iǧehden s waṭas. Yettwafham unamek n tefyirt s sshala, imi tamarut tettales-d tidyanin-agi srid. Acu kan di kra n tikkal, tesseqdac inzan deg umkan n wawal usrid. Md: deg sbt 43: “yečča d wuccen, yettru d umeksa”, deg sbt 71: “ttruɣ ɣef bu yidɣaɣen, weqɛeɣ deg bu yiṣlaḍen”. Ur nettaf ara aṭas n wawalen iweɛren i tigzi neɣ i ufham ɣer yimeɣri, imi ur d-nettemlili ara tinfaliyin ideg yeffer unamek-nsent.

 Tira

 Ma nmuqqel ɣer uswir-ines n leqraya, mebɛed 5 n yiseggasen n ulmud deg tesdawit, ilaq ur ṭṭuqqutent ara tucḍiwin n tira. Imi cukkeɣ d tira-nni kan n temɣawla neɣ n tazla, lukan tɛawed taɣur-ines aṭas ara tessenqes. Tucḍiwin-agi ad tent-nebḍu akka;

 • Addad ilelli d waddad amaruz: “i iɣallen-is” maca ilaq “i yiɣallen-is” sbt 12, “deg aggur” maca ilaq “deg waggur” sbt 13.

 • Tizdit gar yisem d urbib ameskan: “anda niḍen” maca ilaq “anda-nniḍen” sbt 13.

 • Tizdit gar umyag d tzelɣa n tnila “d”: Ilaq “mlaleɣ-d” mačči “mlaleɣ d” sbt 138.

 • Taseftit n yimyagen: “hgi” maca ilaq “heggi” sbt 105, “ifehmeɣ” maca ilaq “i fehmeɣ”.

 • Gar usenkad akked umqim awsil-is: “aqli-iyi” maca ilaq “aql-iyi” sbt 124.

 • Tusdda n tjerrumt: Ilaq “iḥemmlen” mačči “iḥemlen” sbt 138.

 Tamawt : Nefren-d kra seg yigulen-agi, imi mačči d izli i yellan, maca neɛreḍ ad d-nekkes kra kan seg-sen.

  Taggrayt 

 Taggrayt n wawal d tagi. Adlis-agi d taffa, ad d-yernu ɣer umeqqun n tsekla tamaziɣt. D win ara as-d-yawin abaɣur i teqbaylit, d win ara d-yeqqimen deg umezruy n tsekla-ines. Awal ǧǧan-t-id imezwura: “Ulac tirect ur nesɛi akerfa”, ihi ulac win ixedmen lewqam mebla ma yessexṣe di tazwara. Ɣer taggara, ad d-nesmekti kan belli Massa Harrache Tinhinane, tettheggi adlis-nniḍen ara yilin d ungal s teqbaylit, ad d-yefɣen deg yiseggasen i d-iteddun.

  Adaoun Abdelghani 

  
 Deg yiwen n wulɣu i aɣ-d-yewwḍen ussan-a kan sɣur Uḥuddu aɣarim n waɣir n Bgayet, yedda-d leḥsab n yineḍruyen d twaɣiyin i d-yeḍran ass n 30 meɣres-a iɛeddan. Imi, akken i d-nnan, ass n sed yella d aberkan si tama n twaɣiyin, daɣen d aẓayan si tama n tuffɣiwin. Ɣef yisalli-nsen, ffɣen tazwara ɣur yiwen n urgaz i izemren ad yili yenwa ad yenɣ iman-is seld mi d-ineggez seg ubraḥ n Gueydon n Bgayet. Yettawawef yemmut di tiyita-nni, syin, yettwawi ɣer texxamt n yimattanen di sbiṭer n Bgayet. Ass-nni daɣen, tella-d tuffɣa n yirgazen n usellek n Uḥuddu aɣarim ɣer ubrid aɣelnaw wis 12, deg temnaḍt n Teɛzibt, taɣiwant n Wad Ɣir, seld amyeẓdam n yiwen n tkerrust akked umuṭu. Iseggra-d usehwu-a, yiwen n umejruḥ yenṭer akked tmettant n yiwen n urgaz bu 33 n yiseggasen, i isuffɣen tarwiḥt deg umkan-nni, ɣef wawal n teɣbalut-nneɣ. Akkin i uɣelluy n yiḍ, mettwal 19:26, ffɣen yiqeddacen n Uḥuddu aɣarim ɣer ubrid aɣelnaw wis 09, meqrub lluzin n Sentex n Xerraṭa. Aya seld amyeẓdam i d-yellan gar tkerrust Renault Symbole akked Dacia Logane. Iḥun Rebbi ur d-telli tmettant deg laksida-a, imi d-tegla kan s kra n yimejraḥ. Ma nga aserwes gar ukraḍyur amezwaru n 2018 d win n 2019, ad naf ttwajerrden deg win n yilindi 332 n yisehwa n ubrid, i yeglan s 08 n yimdanen, seggran-d 359 n yimejraḥ. Ma yella deg win n useggas-a, armi d 30 meɣres-a, ttwajerrden 395 n yisehwa, s 11 n yimattanen d 439 n yimejraḥ. Akken yebɣu yili, ssebba tamezwarut n yisehwa n ubrid, ad teqqim tcudd i umdan. Ihi yelha usmekti ɣef uḥader. 

  M. K. 

  
 Ɣef leḥsab n wayen i d-wakden yiɛeggalen n Usqamu aɣerfan n tɣiwant n Lemɛatqa deg wussan ineggura, azal n 60 n tnezduɣin i yellan ttwajerden deg wahil n lebni n umages ( habitat rural), ttwaferqent ɣef yimezdaɣ yenḥafen deg tɣiwant n Lemɛatqa. Ɣas ulamma amḍan-agi n tallelt n lebni n umages drus maḍi, ma nesmars-it d umḍan n yimdanen yessutren tallett, anda yettwajerden ugar n 1200 n yikaramen n tallelt, maca 60 n tnezduɣin-agi, ad snaqṣent aɣbel n tnezduɣin i iceɣben imezdaɣ n tɣiwant-agi yenḥafen. Deg teswiɛt anda tamurt, teɣli-d deg uɣbel n lexsas n tedrimt sdat n ussubu n leswami n upitul deg ssuk n umaḍal, tuget n yiḥricen n uwanek ttwaɛegben. Dɣa, yegla ula s wahil n tallelt n lebni n umages, iḥuza-t uɣbel-agi, dɣa imḍebren sneqsen aṭas deg tallelt.

   Ali Zalouk 

  
 Am yal tikkelt, yettheggi-d Ugraw adelsan Mouloud Feraoun n Uɣernaz unnig ENSB n Buzariɛa leqdicat i yerzan ɣer yidles amaziɣ akked tẓuri-is. Tikkelt-a, suddsen-d yiɛeggalen-is, i lmend n umulli-is wis 10, yiwet n temsizzelt n tmedyazt ifazen. D tajmilt i umaru ameqqran Mulud Farɛun. Ihi, yal yiwen i yessazzalen imeslayen, i yessefruyen, yezmer ad ijerred iman-is deg temsizzelt-a. Acu kan, yewwi-d fell-as ad-asen yazen sin n yisefra i yettwarun s tmaziɣt ɣer tensa-nsen n Facebook ( club culturel : Mouloud Feraoun ensb ). Win ara i ttekkin, ad yettwasenqed ɣef tira akked ususru n usefru-s . Ad tili temsizzelt di tzeqqa n Mulud Ferɛun deg tesdawit n Buzariɛa, ass n 15 deg maggu 2018. Mi i d-nesteqsa yiwen seg yiɛeggalen n ugraw-a, yenna-d : ‘’Nekni d inelmaen deg tesdawit-a n Buzariɛa, tikkelt-a nextar akken ad-as nerr tajmilt-a i Mulud Ferɛun. Ma d leqdic-a, ɛawnen-aɣ deg-s kra n yiselmaden. Am wakken yella daɣen useqqamu unnig n timmuzɣa, ɣef uqerru-s Mass El Hechemi Assad akked Mass Bilek . Yerna yenna-d d akken mmi-s n Mulud Ferɛun ad yili d inebgi n lḥerma di temsizzelt-a.

  Ahil i d-yettwaheggan 

 I wass-agi n letnayen 14 meɣres 2018, yella-d usarag n Ali Ferɛun (mmi-s n Mulud Ferɛun) i d-imeslayen ɣef tira d umecwar n yiwet gar tgejda n tsekla tazzayrit neɣ ɛad tamaḍlant maḍi. Tella-d diɣ temsikent meqqren ɣef tudert d wayen i d-yeǧǧa Mulud Ferɛun, tella daɣen temsikent-nniḍen n waṭas n tɣawsiwin timaziɣin. Ad d-tili diɣ ɣef teɣzi n wass-a, turart n tlata n tmezgunin s teqbaylit. Yiwet deg-sent d iɛeggalen n ugraw-agi ara tt-id-yuraren, ma d snat-nni-nniḍen d tirza i d-rzan seg At Yeḥya Mussa akked Mɛatqa. Ma i uzekka n ttlata, yetturaǧu, ad tili timsizzelt n tmedyazt deg tezrigt-is tis kraḍet (03). D timsizzelt ara d-yilin deg Uɣerbaz unnig n yiselmaden (ENSB) n Bouzareah di Lezzayer Tamaneɣt. D timsizwzert yellin tiwwura-s i imedyazen merra, i yettfeṣilen awal s tutlayt n tmaziɣt. Ma ɣef tegnatin n temsizwert-agi, yenna Mass Amrar Ṣufyan: “Yal amedyaz ad d-iɣer sin n yisefra s tmaziɣt u ad ten-yefk ttwarun s uselkim i tesqamut n ufran. Ad yettwaḥsab ɣef snat n tɣawsiwin kan, tamezwarut d tira, imi ilaq ad iqader ilugan n tira n tmaziɣt. Tis snat d udem swayes ara yessusru neɣ ara d-iɣer isefra-nni-ines”. Ma ɣef yiswi n temsizzelt-agi, ikemmel yenna-d: “D tagnit i yimedyazen-agi imeẓyanen, ideg ara myagaren d yimedyazen imeqqranen n teqbaylit, i wakken ad ten-welhen u ten-ɛiwen i wakken ad kemmlen ɣer sdat”. Yetturaǧu ad ttekkin deg-s ddeqs n yimedyazen, ara d-yerzun seg waṭas n yiɣerbazen n lwilaya n Tizi Uzzu, i wakken ad myeḥezwaren ɣef tlata-nni n yimeḍqan imenza.

  S.Y./A.A. 

  
 Wid akk iḥemmlen urar n ccatranj, ladɣa deg ttawil n usnas, zemren sya d tasawent ad fernen « Taqbaylit » deg wumuɣ n tutlayin n usnas aziraz Chess.com. Mbeɛd kra n yimalasen n uqeddic, ssawḍen yimsidag (imsuqal) ad d-rren si teglizit ɣer tutlayt n Mulud At Mɛemmer, ugar n 6000 n wawalen. Dɣa, ma nekkes kan tira n temsirin, i yellan kan s teglizit ar tura, tinefrunin-nniḍen llant merra s teqbaylit. Tazwara, ḥaca deg ulqem Beta i nezmer ad naf taqbaylit, imi d tallit n uɛraḍ, maca tura tettwassekcem ula deg ulqem azayez unsib. Ihi, wid iḥemmlen urar-a, zemren kan ad kecmen ɣer Play Store, ad d-zedmen asnas-a ara asen-d-yemmeslayen s teqbaylit. Ad d-nesmekti d akken ula d asenfar n usuqel n wadeg Web n Chess.com ɣer teqbaylit, ha-t-an ileḥḥu akka tura. S wugar n 44 000 n wawalen, ahat ad yeṭṭef usenfar-a kra n wakud akken ad yamed. Aya ad d-yawi ugar n ubaɣur i tutlayt taqbaylit i yettnernin seg lweqt ɣer wayeḍ.

  Kaisa Khalifi 

  
 Ass n, 21 di furar 2019, ɣef 14h, tella-d yiwet n temlilit n tsekla akked temyarut Lynda Cwiten i yeɣran tasekla taglizit, deg temkerḍit tagejdant n tɣuri tazayezt n Tizi Uzzu. Timilit i yezzin ɣef ungal-ines  » Pôv Cheveux  » s tutlayt n tefranṣiṣt. Deg-s, temmeslay-d ɣef tlelli n tmeṭṭut d yirgazen i ttbessifen ɣef tlawin-nsen kra n tɣawsiwin u nutni xeddmen lebɣi-nsen. Tessegzi-d temyarut asentel n ungal-is i d-yeffɣen deg usseggas n 2017 ɣer tezrigt El Kalima. 

 Deg tzeqqa n yisaragen n temkerḍit, llan-d yimeḥḍar n lḥerma deg-sen: Ali Ferεun, anemhal n Uxxam n yidles Mulud At Mεemmer d tnemhalt n yidles Massa Nabila Gumeẓian d yimferǧen-nniḍen i d-yefkan isteqsiyen mi d-yella uskasi, anda i asen-d-terra temyarut s wul zeddigen. Di taggara n temlilit, fkan agerdas n utteki i temyarut, u syin yella-d usenzi n yidlisen s ubuddu. Tesɛa temyarut Lynda Cwiten ifarisen i d-sewwǧad i useggas-agi n 2019 u alaḥsab akken i t-id-tenna, ad ilin sin n wungalen imaynuten. 
  

<p style="text-align:right"> Dahlal Chanez 

  
 Aɣmis n Yimaziɣen: Awal s tewzel ɣef tezrigt-agi tis 13 n tmedyat?
 
Akli Outamazirt: D ttiɛad adelsan, i nxeddem yal aseggas. D timlilit ideg nettkemmil abrid-nneɣ n umennuɣ d leqdic. D tameɣra n tmedyazt d yimedyazen akked tmedyazin. Aseggas-a, newweḍ ɣer tedwilt tis 13 n temlilit n tmedyazt tamaziɣt d Ṣummam.

  D acu-t umaynut n tezrigt-a ? 
  Amaynut ahat ulac mebɣir ma nuder-d tajmilt yettuɣalen. Akka am usggass-a, ad as-ner tajmilt i yiwen umedyaz ameqqran n teqbaylit, wagi d Ḥmed Laḥlu. 

  D acu-tt tiɣri-nwen i yimedyazen ? 
  Imedyazen a win yufan ilemẓiyen ad ttekkin s waṭas, imi tagnit teḥwaǧ ixulaf, teḥwaǧ aleqqem. Ma yella imedyazen ur d-ttasen ara, ladɣa imaynuten imeẓyanen, ad d-naf iman-nneɣ am wid i teddzen aman neɣ yesserwaten annar d ilem. Daymi i nessawal i yimedyazen i mazal yettkukrun, ur d-nban ara, i wakken ad d-ruḥen. Ad asen-iniɣ d tagnit i kunwi akken ad teslem ad awen-slen. Ad ttweznem ayen i txedmem, d tagnit n usenqed. Ma yella rewwlen ɣef temliliyin, ad ḥsun belli rewwlen ɣaf usɣerbel.

  Awal ɣef tejmilt n Ḥmed Laḥlu ? 
  Tajmilt i Ḥmed Laḥlu, imi netta neḥseb-it d aɛeggal n tddukkla. D netta i yellan deffir n tlallit n temlilit n tmedyazt n Yitri Adelsan n Uqbu netta d Dda Buɛlam Messusi. Yella diɣ deffir n tikti n usebded n usebdad n Si Muḥ u Mḥend. Win i wumi terra tajmilt tddukkla-nneɣ deg temlilit tamenzut. Mass Ḥmed Laḥlu, yewwi-d abrid yemgarad d wiyaḍ i t-yezwaren deg uḥric n tmedyazt, imi netta yeffeɣ-d yessufeɣ-d tamedyazt yid-s, imi diɣ yebɣa ad yerr azal i usefru d umedyaz. Ḥmed Laḥlu, d amedyaz yerran rruḥ i wawal armi yuɣal awal d tugna d tagit, d tanagit ɣer wawal yettilin deffir wawal.

  D acu-ten wuguren i d-tettmaggarem yal tikkelt mi ara tt-id-suddsem? 
  Akken bɣun ilin wuguren nugi ad asen-neknu, imi nekni deg tddukkla, neqqar akken i d-yusa wass ad t-yeks umeksa, imi numen s wayen nxeddem, nwala s anida nteddu. Ssarameɣ kan imedyazen d tmedyazin, ad aɣ-d-fehmen. Ma yella wayen ur ad asen-d-nmudd, armi ur t-nesɛi ara, wamma aɣullu ur nettɣullu ara. Ma dayen-nniḍen, d ayen ttwalin akk medden, imi nekni neṭṭef rruḥ, timliliyin n tmedyazt bdant ttxasant, ihi akken yebɣu yili nekka-t ad nessider timlilit n tmedyazt n tddukkla tadelsant Itri adelsan n Uqbu. Menyif tella neɣ ulac.

  Awal n taggara ? 
  Ad asen-iniɣ i yimedyazen, aru-t-d. Nekni nefka-awen tagnit, kunwi ur tt-tzeggelt ara. Cwiṭ sɣur-nneɣ cwiṭ sɣur-wen, akken ad nesnerni tamedyazt, akken ad as-neg amkan i umedyaz d tmedyazt. Axxam d axxam-nwen, timlilit d timlilit-nwen, ansuf yis-wen. Ula d kečč diɣen tanemmit-ik d tameqqrrant, imi yal abrid tettmudduḍ-aɣ tagnit ad d-nmeslay.

  Yesteqsa-t Gh. A. 

  
 Γas akka neẓra akkit belli tudert ur tettdum ara, ɣes ma yella ubrid n taggara d yiwen, meεna ulac d acu yellan qerriḥ ugar n tmettant. Taneggarut-a, ur telli d yiwet, imi yal yiwen amek ara yemmet. Wagi s usehwu, winna s lehlak, wayeḍ ahat mebla tamentilt. Nabil Keddar, d yiwen n yilemẓi i yesεan azal n 35 n yiseggasen, ḥemmlen-t akkit medden. Imi yettusen s wul-is meqqer, d ṭadsa ur nettixir ɣef wudem-is. Nabil, yella yeznuzu lḥut deg ssuq n Xerrata. D argaz iḥemmlen axeddim-is. Meεna tamettant ur tzeggel ula d yiwen. Ass n sed yezrin, 8 cutember, iṛuḥ yilemẓi-a, ad iseggeḍ iselman, am yal ass, ɣas akken ur yeẓri belli ur d-yettuɣal ara. Cwiṭ n yisragen i iεeddan segmi i yelḥeq, yettwaberreḥ yisalli n tmettant-is. Nabil, yeɣreq deg umḍiq i yellan d taɣbalut n lqut-is. Seld isalli-a, ṛuḥen aṭas n yimezdaɣ ɣer umḍiq-nni ahat i wakken ad t-id-sellken. Meεna ifut lḥal, Rebbi yexdem ccɣel-is. Γas ma yella kecmen deg waman, ttqelliben fell-as, ur t-ufin ara. Yerna ddeqs n wakud, nutni d aεṛaḍ. Ma d wiyaḍ seg tama-nniḍen, ssawlen i yimeggiyen n Uḥuddu aɣarim. Ineggura-a, rran-d i tiɣri, rnu ayen yeseffraḥen s tidet d yiwen n uqeddac seg-sen i yellan deg yimuṛas, i d-yusan s tazzla imi I as-ɣran. Wagi d Mass » Reḍwan F « , i yufan tafekka-s, ijbed-itt-id seg waman, s ufus n tallelt n yimeddukkal-is. Medden merra i iḥeḍren dinna, snemmren-t ɣef leqdic-is, ma yella d netta yerra-asen : « Ulac d acu giɣ, d wagi ay d axeddim-iw, am nekk, am yemeddukkal-iw». Imawlan-is d wid i t-yesnen, snemmren seg tama-nsen kra n win i d-yegren afus-is i temεiwna. Nettazen talwit i umerḥum.

   K. K. 

  
 Ulac yakk ccekk d akken tuget n wid iḥemmlen urar n ccatranj, ur zgilen ayen i d-yeḍran d ineḍruyen ddurt-a iɛeddan, ama d talɣuɣa n tefriqt n yimecṭaḥ, talɣuɣa n umaḍal deg tmurt n Saɛudiya neɣ d tin n uẓeṭṭa n internet i d-tettheggi chess.com. Deg tmurt-a, ihi i d-nebder, i temmug telɣuɣa n umaḍal n ccatranj King Salman. gar yimuraren akk ifazzen deg umaḍal d kra seg wid iɛeddan 1 400 deg usismel elo. Ahat xussen kan kraḍ n Yimarikanen; am Hikaru Nakamura, i yugin taggara-a turart deg Saɛudiya. Akked Tukranit talɣuɣt n umaḍal Anna Muzychuk , seg tama n tlawin, i yugin ula d nettat ad truḥ ɣef kra n ssebbat i d-tenna rzant tilelli-ines nettat. Teɣzi n tberza-a, aṭas i d-yellan d tiram yelhan, s uswir aɛlayan daɣen. Am wakken ddeqs n yimɛadalen i yettwajerrḍen. Deg temsizzelt-a, ur yebdi ara akken ilaq ulɣuɣ n umaḍal Magnus Karlsen deg tiram tiruradin. Maca yella yesra kan i ukuẓ n wussan akken ad d-yuɣal deg blitz i uswir swayes yettwassen. Armi dɣa seg mraw n tiram (parties), yerna ṭam iga amɛadal di snat. S waya yerra-d azwel-is n ulɣuɣ deg blitz. Deg talɣuɣa n tlawin, d Nana Dzagnidz i d-iḥellan azwel i useggas seld mi turar ula d nettat aṭas n tiram yelhan. Dɣa, yebda yettban-d mliḥ taggara-a ccatranj n tlawin deg umaḍal merra. Ma yella deg ssenf arurad, d Ahendiw Viswanathan Anand i d-iḥellan azwel n useggas 2017 seld mi yebda akken yessaram gedged. D awal ɣef talɣuɣa n Speed Chess Championship. i d-ijemɛen Anurviji Magnus Karlsen d Umarikan Hikaru Nakamura, d amezwaru-a i d-iḥellan daɣ azwel n useggas-a i tikkelt tis snat ta deffir ta, s ugemmuḍ n 18-9.

  M. K. 

  
 Yezga yettili-d uɣbel n lexsaṣ n waman n tissit deg tɣiwant n Mɛatqa, yal tallit n unebddu. Dɣa deg wussan-agi ineggura, yerkeb-iten lɣiḍ tseqquma n tudrin n tɣiwant ɣef waddad n Tnegla n waman. Aɣbel yeɛna tuget n temnaḍin. Ɣef leḥsab n kra n yimezdaɣ n taddart n At Zɛim, ugar n snat n ledwar-aya, ur sɛin aman. Llan kra n yizenqan anda ur sɛin ara aman ugar n waggur, am tudrin n Lbir, Iɣil Aɛwen, Tajdiwt, At Aḥmed, At Ɛissa Uzyen, Icarqiyen d Tizi- Mnus …atg, dayen i ten-icuɣben aṭas, ladɣa tid yenḥafen, ur nezmir ara ad d-taɣ tanutfi ( citerne) n waman s 2000 DA i yiwet. Imḍebren n tɣiwant n Mɛatqa teɛna temsalt, nnan-d yakka-d lexsaṣ deg Waman aɣrem n Tsaddurt imi cudden deg yiseggasen ineggura ɣer temdint tamaynut n Wad Fali. Rnu ɣef waya, d akken azeṭṭa addad n dir i seg i d-ggrann yiqadusen. Ɣef leḥsab n yimḍebber n tɣiwant, d akken tcudd tifrat ɣer keffu n usenfar n uẓeṭta n waman i d-yezgan deg unẓul n tɣiwant.

  A. Z. 

  
 Tutlayt d yidles amaziɣ yers-d fell-asen leḥzen imi snat n tgejda iɣef sennden ɣlint. Ruḥent sanda akken ara n-qqiment i lebda. Amek ihi ur d-yettru ara yigenni ɣef sin n yirgazen yefkan tudert-nsen i merra ɣef tutlayt n tmaziɣt d yidles-is.

 Dda Abdellah Haman, mmi-s n At Dawed, yuklal ass-a ad as-nerr tajmilt xas ulamma s wawal kan d kra n yijerriden, acku yura amecwar n tudert s yisekkilen n wureɣ. Deg temẓi-s, ibedd mgal amnekcam Afrensis, i wakken ad ikemmel amecwar-is deg umennuɣ ɣef tutlayt-is. Netta, mačči seg wid yeqqaren nḥemmel tamaziɣt, meɛna yella seg wid i tt-iḥemlen, i tt-yettarun, i tt-yesselmaden. Aya, ibeggen-it-id s yidlisen yura d yisargen i d-yesker di yal tagnit, ladɣa anda yettidir deg Wehran. Talallit n Useqqamu unnig n timmuzɣa yerna-as afud meqqren i umeɣnas i wakken ad yettili deg tfaskiwin. Yezzi-d meḥsub i waṭas n temnaḍin n tmurt anda yessuzer tamussni-s d timidt-is deg leqdic ɣef tutlayt d yidles amaziɣAss-a, tamettant tecellqef-it uqbel ad yidir ayen akk i yessaram ad t-iwali : tamaziɣt tuɣ timnaḍin n tmurt n Lezzayer merra. Ass n 9 cutember yezrin i yewweḍ leɛfu n Rebbi umeɣnas ameqqran n tmaziɣt, amyaru, amedyaz, amjahed Dda Ɛebḍella Ḥaman ɣef usemmud n 82 n yiseggasen, di temdint n Wehran, mbeɛd lehlak iḍullen. Ssmana-a taneggarut, yekcem ɣer sbiṭer, izad fell-as waṭṭan, yewweḍ s anda ara naweḍ akk. Dda Ɛebḍella, yenǧer-d abrid n timmuɣnest segmi yella meẓẓi, yessezri iseggasen n tegrawla tazzayrit deg tkurmut n Berwageyya, Lambez d Wehran. Dɣa imir i yebda yettaru deg yiseggasen-nni n 50 timezgunin d yisefra. Syin ikemmel deg ubrid n tira mi tefra tegrawla, yella gar wid i d-yeslulen tiddudkla Numidya n Wehran, yexdem ayendin d asarag deg yirebbi-s. Uɣalent-as waṭas n tejmilin dinna neɣ di tmurt n Leqbayel. Yettuneḥsab d ababat n tsekla tamaziɣt deg Wehran, acku d netta i d-ineǧren abrid n tira s tmaziɣt. Gar wayen yura, ad naf : Ɛmer n wewriz (tamacahut), Merwas di lberǧ n yiṭij 1 d 2 (tamezgunt), Amjaḥ, Tawaɣit n tayri (ungalen), Tudert-iw di tegrawla (tanaga)… atg. Tella-d temḍelt-is ass-nni n letnayen yezrin ɣef lweḥda n uzal s uneḥḍur n waṭas n yiwudam n tsekla tamaziɣt, imyura, imedyazen d yinaẓuren. Ad iṣebber Rebbi tawacult-is, yeǧǧa-asen-d lbaraka. Moulay Seddik Slimane, tigejdit-nniḍen n temnaḍt n Timimun i yessufɣen tarwiḥt kra kan n wussan mbeɛd tamettant n Dda Abdellah Ḥaman. S tidet, yeḥzen Uhellil n Gurara, imi d nettat i yellan deffir tikti-agi i yesnerna Dda Lmulud. D ameddakkel-is, d amwelleh-is deg tama-agi n tneẓruft, Moulay yella-d di lmendad i usufeɣ n ugerruj n tmahaqt. D aɛessas ɣef yidles, yettḥarab ɣef tutlayt, tettunefk-as tegnit ad yelmil d Dda Lmulud i wakken ad sbedden ayen yellan deg timawit ad yettwajerred s tira. Amecwar-nsen ɣezzif, lebɣi-nsen ur yesɛi tilas, maca ɣas akken ur ssawḍen ara ɣer taggara n yiswi, lsas i sersen yeǧǧhed, ireṣṣa. Gnet di talwit.

  S. M. / K. A. 

  
 Ass-agi n letnayen 8 deg waggur n yennayer 2018, i d-teffeɣ ɣer ssuq tesɣunt “Isekkilen” n tiddukkla tadelsant Itri n Uzekka n taddart n Yixelwiyen deg tɣiwant n At Ɛissa Mimun. D uṭṭun amezwaru n tesɣunt-agi tamkerḍeyurt ( ara d-itteffɣen yal 3 wagguren), ad tettnuzu deg tnedlisin s wazal n 100 DA. D tasɣunt yuran s snat n tutlayin-agi tamaziɣt akked tefransist, i d-yewwin awal ɣef ddeqs n yisental d temsal yemgaraden. Ad naf deg-s snat n tdiwenniyin, yiwet n Muḥend n Ayt Abdella ( d yiwen gar 24 n yimeḥbas n tefsut n yimaziɣen, d amedyaz d amaru daɣen), ma d tis snat d tin n Muḥend Arkat, s yisem-is d mmi-s n temnaḍt-agi yerna d aneggal u d amaru s teqbaylit. Am wakken daɣen ara naf 11 n yimagraden-nniḍen s teqbaylit, gar tmucuha d tullisin d yiḍrisen n yinelmaden i d-yufraren deg temsizzelt i xedmen yakkan deg 20 yebrir 2017. Llan daɣen yisental n tussna, ladɣa ɣef tdawsa d waṭtan n Sida. Am wakken diɣ i fursen tagnit i wakken ad as-rren tajmilt i umedyaz d umaru ameqqran Ɛli Maqur, i d-tefka temnaḍt-agi. Seddan-d daɣen kra n tukkisin seg yisefra yura deg udlis “Ul Yerɣan”. Llan daɣen yiḍrisen i d-yewwin awal ɣef wazal n tmeṭṭut deg tmetti, d kra n wansayen n tmurt n Leqbayel, am yennayer. Llan daɣen 4 n yiḍrisen s tutlayt n tefransist, i d-yewwin awal ɣef umecwar n tezlit taqbaylit, agzul n tmezgunt “L’Mir” i tetturar tiddukkla-agi zik, yella daɣen wayeḍ ɣef tefsut taberkant n 2001. Ma ɣer taggara, ad naf kra n temseɛraq d tririt-nsen, llan daɣen kra n yinzan s teqbaylit d tefransist, gan ula d amkan i wurraren, gar-asen: Suduku, Taruẓi n uqerruy, Awal uffir, Azeṭṭa n wawalen…atg. Llant diɣ kra n tugniwin n leqdicat d yiremmad n tiddukkla-agi i iqeddcen deg unnar n yidles seg 2008. I lmend n waya, ha-t-an wayen i d-yenna uselway n tiddukkla-agi, Mass Amar Bedrani: “S lferḥ d ameqqran i nekker i usbeddi n tesɣunt-agi, imi i tikkelt tamezwarut deg umezruy n tiddukkla “Itri n Uzekka”. Nekkni nqubl-itt s tumert meqqren nessam daɣen imeɣriyen neɣ imezdaɣ n temnaḍt-nneɣ ad ferḥen yis-s. Ad ferseɣ tagnit i wakken ad snimreɣ akk imdanen i d-yefkan afus i wakken ad tlal tesɣunt-agi, ama yeqqreb neɣ yebɛed”. S wakka ad naf belli d tasɣunt n yidles, d tasɣunt tussnant, nessaram-as teɣzi n leɛmer i tesɣunt d tiddukkla-agi, d tikli ɣer sdat.

  Adaoun Abdelghani 

  
 Deg yiwet n tebrat i iceyyeɛ ussan yezrin i uneɣlaf n yiqeddicen izuyaz, yessutur umazan (député) amaynu n ugraw aparlaman n Tirni n Yiɣallen Inemlayen FFS, mass Nasir Ɛebdun, amuqel deg yir liḥala ideg yella ubrid aɣelnaw wis 9 i iteqqnen abeɛda tiwilayin n ufella ɣer tid n n daxel, neɣ ula d tid n usamar ɣer tid n umalu. Inecced-it deg-s ad d-yernu abrid-nniḍen i umecwar-a iɣef i d-nettmeslay, n ubrid aɣelnaw. Deg uḍris i yura mass Ɛebdun nezmer ad nɣer: « Mass aneɣlaf, iteqqen tawilayt n Bgayet i tin n Seṭṭif ubrid aɣelnaw wis 09 ɣef teɣzi n 109 n yikilumitren. Ad yeqqim umur seg tlata seg ubrid-a ur yesɛi abrid ayugan. D win i d aḥric alemmas i iteqqnen gar tɣiwanin n Suq Letnin d Xerraṭa armi d tilisa n waɣir n Seṭṭif. Asisleg n ubrid-a gar tzewrin n yimezdaɣ n Temnaḍt d twilayin tinaragin, imi yettuneḥsab d win yessawaḍen, yesɛeddayen daɣ gar twilayin n Ssaḥel: Bgayet d Jijel, akked tid n daxel… »

 Daɣen, deg yiwen n yizen yenna umazan-a: « yesseklas ubrid-a amḍan n wugar n 25.000 n tkerrusin d 10.000 n yikamyan yal ass (…) ». Ad d-nesmekti belli taluft-a iɣef yura mass Nasir Ɛebdun aṭas-aya segmi tella d anezgum n yimezdaɣ n Bgayet merra, abeɛda iseqdacen n ubrid aɣelnaw wis 9. Imi segmi ara d-yaweḍ unehhar deg Suq Letnin, deg tisin-is seg Bgayet, ad ifakk din ubrid ayugan i yettarran tikli teshel. Dɣa, deg yiwen n ubrid tikwal ḥeccir ayendin, daɣen d amihan, ara d-ikemmel armi d Xerraṭa. Deg ubrid-is dɣa, ilaq-as ad iɛeddi seg ufalu mu ssawalen « Afalu n tmettant ».

  M. K. 

  
 Mačči d ayen yessefraḥen i iḍerrun taggara-a deg lbanka n Xerraṭa, i sɛeddayen yakk imɣaren i tt-yettekɛmen akken ad d-frun lecɣal-nsen. Ma yella deg wakuden yezrin ttafen yimeqqranen deg leɛmer sshala deg tuddma n yimuren-nsen n tedrimt, i ttalasen yal ayyur neɣ yal kraḍ n wayyuren, seg lbanka n Xerraṭa, tiswiɛin-a tineggura yenneqlab-asen waddad. Aṭas n yimɣaren d temɣarin i yeccektayen s usḥissef ɣef wayen sɛeddayen merra daxel lbanka-nni, d tuɛert i d-ttmagaren iwakken ad awin kan ayla. Ɣef wawal i d-ḥekkun yimɣaren-a, nezmer ad d-nini uggten lḥif d lbaṭṭel i yettwaxdamen fell-asen, imi llan ttuḥettamen ad rǧun ugar n sebɛa n tseɛtin akken ad asen-d-telḥeq nnuba n tuṭṭfa n tedrimt. Aya iban yewɛer-asen nezzeh, ladɣa imi ur wwiḍen 10 n yikersiyen i yersen dinna i yiɣimi. Meḥsub ala imezwura i ikecmen ɣer lbanka-nni i yettafen tagnit n tɣimit fell-asen. Ma d widak-nniḍen terra-ten tmara ad ttraǧun s yibeddi, ad sebren i ɛeyyu. Nnig lexsas n ttawil n usraḥi i iḍurren imeqqranen-nni, ula d aɣilif n usɛeddi n nnwabi war leḥsabat n uzref ur ten-yezgil ara. Ɣas ma llan yimɣaren i yettaǧǧan iḍes, ttruḥun zik maḍi ad d-jebden tadrimt-nsen, ad uɣalen zik ɣer yixxamen, maca tikwal d wid yusan deffir-sen i sɛeddayen uqbel-nsen. Tikwal daɣen teffɣen-d mebla ma fran ccɣel i ten-yecqan, tteqqalen deg wussan-nniḍen. « Ruḥeɣ d lexmis tanezzayt ad d-ddmeɣ tadrimt-iw seg lbanka n Xerraṭa. Rwiɣ araǧu dinna, di taggara nnan-iyi-d ur iyi-tt-id-ttakken alama d ass n acer acku ɛeṭṭleɣ deg wawwaḍ. Mi uɣaleɣ d lḥedd ɣef lxemsa n tsebḥit, niqal ugin daɣen ad iyi-sɛeddin, wanag ur asen-susmeɣ tikkelt-nni. Qqimeɣ din armi d 14:sr akken i tt-id-wwiɣ ». I d-tenna yiwet n temɣart seg Ayt Smaɛel. Ɣef tnagiyin n wid i teɛna taluft, ssebba n lbaṭṭel-a yettmaggan ɣef yimɣaren deg lbanka n Xerraṭa, teqqen s waṭas ɣer uzwir i ttezwaren yiqeddacen-is deg wid yettruḥun ad sersen d tarusi idrimen, mačči ad d-awin. Ternuḍ-as itikiyen ur ttakken i widak i tt-yettekcamen iwakken ad yili lḥeqq, ad ibin d anwa ileḥqen send wayeḍ, d wanwa ara iɛeddin uqbel wayeḍ. Armi yewweḍ uɣilif ɣer yiniɣ d uṭebbeɛ gar yimɣaren, yal wa yebɣa ad zwiren deg-s. Dɣa tetteggra-d temḍerrit i temɣarin d wid yuḍnen.

  K.K .

  
 Yiwen n yinaw i d-yettuɣalen yal tikkelt deg yisaragen i d-yettilin ɣef unegmu deg ugerzu n Tizi Uzzu, wagi d anezruy n temḍiqin (désequilibre régional).

 Dɣa ma nessemres kan gar tɣiwanin n ugerzu, ad naf amgarad meqqren, ladɣa gar tɣiwanin n ugafa n Tizi Uzzu i d-iḥerzen amur ameqqren deg unegmu deg yal aḥric n tdamsa. Ma yella d tiɣiwanin n unẓul n ugerzu, mazal-tent deg yir addad deg yal aḥric n tdamsa. Ɣas ma d yiwet n tɣiwant i ijerden isem-is s wuraɣ deg yisebtar n tegrawla n 1954, u ɣas ma tefka-d aṭas n wudmawen n umezruy yennuɣen mgal acengu afransi-is, yecban Krim Belkacem d wiyaḍ-nniḍen, ar ass-a, mazal taɣiwant n At Yaḥya Mussa gar tɣiwanin timaɛḍar n ugerzu n Tizi Uzzu ɣer yidis n tɣiwant n Mɛatqa.

  Aɣbel n lgaz n temdint d waman n tissit 

 Ɣas ma imḍebbren n ugerzu n Tizi Uzzu, ɣef uqerru-nsen lwali yewɛeden acḥal d tikkelt deg tirziwin-ines ɣer tɣiwant s tifrat n uɣbel-agi n lgaz n temdint merra tnezduɣin n temḍiqt, maca deg tilawt, mazal aṭas n twaculin n tɣiwant, ad sɛeddint tagrest mebla lgaz n temdint. Ad kemmlent akked lḥif n teqraɛtin n lgaz. Aɣbel-nniḍen i iḥuzan tamḍiqt-agi n leqbayel, d aɣbel n waman n tissit. Dɣa ula deg tallit-agi n tegrest, ulac aman. Amedya n taddart n Helli, ur nesɛi ara aman n tissit ugar n sin (02) wagguren-aya s sebba n wansig deg yiqadusen n waman. Yezga uɣbel-agi n waman deg tudrin n tɣiwant, ladɣa deg tallit n unebdu, anda tikwal ur d-ttuɣalen ara waman ugar n sin (2) wagguren.

  Taɣiwant mebla annaren n waddalen d inidan n usnuffes i yilmeẓyen 

 Ur sɛin ara yilmeẓyen n tɣiwant n At Yahia Moussa anda ara rren : la ixxamen n yilmeẓyen, anda ara kksen lxiq, la inurar n waddal yemgaraden. Akka i uɣen amekkan yir cufat uɣent deg taggayt-agi n yilmeẓyen, ladɣa lehyuf d tissit n ccrab.

  Yir addad n yiberdan 

 Ṭṭuqqten yiɣeblan deg tɣiwant-agi. Gar-asen yir addad n uẓeṭṭa n yiberdan yemgaraden n tɣiwant ur nemɛin ara i telḥin n ṭumubilat, yeɣza deg yal tardast s sebba n waman n ugeffur, imi ugar n 8 n yiseggasen-aya, ur iɛawed ubrid.

  Aɣbel n tnezduɣin 

 Ɣer yidis n tuqet n tɣiwanin n ugerzu n TiziUuzzu, yezga uɣbel n tnezduɣin d aɣbel d ameqqran, ladɣa imi ala ahil n tallelt n tnezduɣin n lebni i yellan kan deg tɣiwant-agi. Akka ara naf, dɣa, ugar n 1 500 n yimdanen, i yessuturen tallelt i lebni. Ṭṭuqqten yiɣeblen, ama deg uḥric n tdawsa, deg usefti, deg wahilen n unegmu n tɣiwant…atg. Ɣef waya i ssuturen yimezdaɣ n tɣiwant deg yimḍebbren n ugerzu n Tizi Uzzu i wakken ad d-rren lewhi ɣer tɣiwant-nsen maɛḍuren deg yal aḥric, ad d-afen tifrat i yiɣeblan i deg ttɛiccin. 

  Ali Zalouk 

  
 Yal aseggas yettezzi-d akken tarwa-s ad t-tesfugel, ad as-terr azal. Acku d azemz yesɛan azal, yettuɣal-d s yiseɣ, syin i d-yebda ubrid. Yejmeɛ-d idles, tutlayt, amennuɣ, asirem d tmaziɣt. D aggur n yebrir, yettwarfed s lḥir, sɣur wid ur nettwexxir. D tafsut umaziɣ, yesddukklen Leqbayel. Deg wazemz yecban wagi, d tikliwin deg ubrid s usenǧaq n tlelli, d isaragen, d ccnawi, d timeɣriwin d lfuruḥ i d-yettilin deg yal tama. Tafsut n Yimaziɣen d aneḍruy i yettwasfuglen 39 n yiseggasen-aya ar ass-a. Kullec yebda-d s tidet ass n 10 deg meɣres 1980 mbeɛd mi yugi udabu n tallit-nni ad d-yili usarag n Mulud Mɛemri ɣef tmedyazt n teqbaylit taqburt. Seld agdal n usarag-a, tamurt n Leqbayel merra teddukel u tekker mgal tamḥeqranit-a d maḥyaf-a ɣef tutlayt n lejdud. Tettwaḥsab d tanekra taɣerfant tamezwarut deg tmurt n Lezzayer segmi i d-tḥella timunent-is deg 1962. Llant-d tmesbaniyin d yisundad deg tmurt n Leqbayel akked Lezzayer tamanaɣt, maca tiririt n udabu ɣef wannect-a, tella-d qeṣṣiḥet, acku aṭas n wid yettwaṭṭfen d wid yettwawten seg yimesbaniyen. Ass n 20 di yebrir 1980, yella-d userreḥ n wid yettwaṭṭfen, akken daɣ i d-yella uɛiwed n usɛeddi n ukayad n lbak i tikkelt tis snat, tanemmirt tettuɣal i tuddsa n tesnawiyin n tmurt n Leqbayel i yellan tettnaḍaḥ iman-is deg unnar lawan-nni. Seg yimir ar ass-a, yettwasfugel wass n 20 yebrir deg tmurt n Leqbayel d tirni, yal mi ara d-yeḥḍer ttilit-d tfaskiwin d tmeɣriwin n ccna sɣur tiddukliwin tidelsanin. D ass n lficṭa daɣen, imi iɣerbazen meddlen tiwwura-nsen deg wass yecban assen. 

  Kh. A 

  
 S rbeḥ-agi-ines sdat n terbaɛt Horoya Conakry, tettedu srid JSK ɣer uḥric i d-iteddun n telɣuɣa n Tefriqt. 

 Sdat n waṭas n yimferǧen i d-yerzan ass-nni n sebt, 14 deg cutember 2019, ɣer unnar n umenzu n unbir n temdint n Tizi Uzzu, tessaweḍ tarbaɛt n Yilmeẓyen n leqbayel i wakken ad terbeḥ sin (2) n yiswiyen ɣer ulac HAConakry. Iswiyen i d-yewwi yilemẓi ifazen Banouh i yuraren akken iwata timlilit armi d ddqiqa tis 84’. Xas ulamma aṭas i d-yewwten deg-s uqbe ad t-walin yetturar deg unnar, meɛna ibeggen-d belli yezmer ad d-yawi ugar i terbaɛt n Yilmeẓyen n leqbayel. 

 Dayen i yeḍran dɣa sendiḍelli n sebt. Tekcem terbaɛt n JSK s annar s lebɣi meqqren i wakken ad terbeḥ timlilit s waṭas n yiswiyen ayen ara yessishilen timlilit n tuɣalin ɣer Conakry, acu mačči dayen isehlen sdat n terbaɛt n HAC i yetturaren ula d nettat s lebɣi ameqqran. Xas ulamma aṭas n tegnatin i as-iruḥen I terbaɛt n JSK i wakken ad d-tawi iswiyen, ladɣa deg ddqayeq 2’, 4’, 18’, 28’, 44’, sɣur Addadi, Banouh, Souyad d wiyaḍ, meɛna armi d ddqiqa tis 51’ i yessekcem Banouh ddabex ɣer daxel ucebbak n Moussa Camara, aɛessas n terbaɛt n HAConakry.

  Aya, ur yessefcil ara imyurar n HAC, imi ɛerḍen ad d-rren ttar kra n ddqayeq kan ɣef yiswi amezwaru n JSK, acu kan tarbaɛt n Yilmeẓyen n leqbayel i yernan iswi-nniḍen. Iswi i d-yewwi dima Banouh deg ddqiqa tis 66’. S sin n yiswiyen ɣer ulac i tkemmel temlilit armi d taggara-s. Gar wid yellan deg temlilit-agi, nezmer ad d-nader Sendjak. Am wakken daɣen i truḥ trisiti uqbel ad yebdu uḥric wis sin n temlilit, acu kan tuɣal-d snat n ddqayeq kan.

  Hocine Moula   

  
 Deg yimalas yezrin i kfant tmeɣriwin n ccna n unebdu, i d-yettilin timeddiyin n wass (deg yiḍ) di temdint di tzeqqa El Maɣreb, di Wehran. Am yal tameddint, di temdinin n tmurt n Lezzayer s umata, ladɣa tid yecban Lezzayer tamanaɣt, Bgayet, Tizi, Wehran, Qsenṭina d tiyaḍ, mugent-d timeɣriwin-agi i d-isgerwen tiwaculin s lferḥ akken ad kksent ɣef lxaṭer-nsent, ad ttunt aɣamac qeṣṣiḥen n uzal. D timeɣriwin ideg ccnan yinaẓuren yemxalafen n tmurt. Ma nuɣal-d ɣer temdint n Wehran, ahat qrib yal sin neɣ kraḍ n wussan, tettelday tzeqqa El Maɣreb tiwwura-s i twaculin i d-yettasen s umata deg yal tiɣmert n temdint-agi. Aṭas n yicennayen i d-yulin ɣef tseddart n ccna ɣef teɣzi n unebdu, dɣa imi tamdint n Wehran d tin yettwazedɣen s waṭas n leqbayel, ama d wid i d-yekkren din, ṭṭfen di teqbaylit-nsen neɣ d wid i iruḥen seg tmurt n Leqbayel i lxedma d wayen-nniḍen, ɣef waya ihi ula d icennayen n tmurt n Leqbayel yella wamur-nsen, ssawlen-asen-d i wakken ad kkin u ad ccnun di tmeɣriwin-agi. Ad d-nebder gar-asen tameɣra yexdem Wakli Yeḥyaten ɣer tama n Qasi d Wali Buseɛd deg yiḍ n 12 deg waggur n yulyu, akked tmeɣra meqqren n Ṭakfarinas ass n 13 di ɣuct, d tin daɣen i d-yessemlalen Massa Bucafa, Murad Gerbas d tlemẓit i wumi i d-yeflali yitri n ccna Silya Wled Muḥend ass n waram 28 ɣuct deg usensu meqqren n Miridyan. D tignatin am tigi i d-yessemlalayen dɣa leqbayel akken ad mmeẓren, ad myukkasen lxiq n lebɛada ɣef tmurt n lejdud ladɣa wid ur nerzi ara aṭas-aya ɣer tmurt n yidurar. Am wakken daɣen ad kksen ɣef wul u ad ceḍḥen s tumert. Sya d afella, ad d-ilint ama d tifaskiwin n yidles, ama d timeɣriwin n ccna, ama d timliliyin ideg ara d-yili wawal ɣef yidles, ccna neɣ ula d aselmed n tmaziɣt d tgemmi s umata di temnaḍt-agi i ilaq ad tili d ul n tutlayt n tmaziɣt, d aɣbalu iseg ara d-teffeɣ tegmat d wazal n ccna aqbayli berra i tmurt n Leqbayel.

  Khaled Achoui 

  
 I tikkelt tamezwarut deg umezruy n talsa, tettwasken-d i umaḍal merra tugna n uxjiḍ aberkan, i yellan ar tura d lbaḍna n umeɣrad. Yella-d waya i lmend n usarag i gan kra n yimasayen n radyu atiliskup uhlis (Event Horizon Telescope), i yellan d aẓeṭṭa agraɣlan n uwali. Ixeddem uxjiḍ-a aberkan, ɣef wawal n yimussnawen, azal n 40 yimelyaren n yikilumitren deg ukdu (diamètre), yettusemma ugar n kraḍ n yimelyan n tikkal ɣef win n Wakal. Ad d-nesmekti d akken tawlaft i d-yettwaseknen mačči d tin n Sagittaire A*, axjiḍ aberkan i d-yezgan di tlemmast n umazellaw-nneɣ, maca d tin n uxjiḍ aberkan n Messier 87. Asurif-a d ameqqran deg umezruy n tsengama, imi ula d yiwen seg wid yekkin deg usenfar-a yenna-d walan ayen tuɣ ɣillen ur yettmeẓra. Aẓeṭṭa-a n ṭam n yitiliskupen n lqaɛa, yebda deg useggas n 2012. 

 Yal yiwen yettwasres deg walbaɛḍ n tamiwin deg umaḍal, akken ad d-yennulfu ɣer taggara « Utiliskup ameqqran ». Tlul-d tugna-a, seld aslaḍ n yiṭira-ukṭiyen n yisefka i d-yettwagemren deg yebrir n useggas n 2017. Dɣa, ugar n 200 n yimsṭrufiziken i yekkin deg uqeddic-a imezdi swayes nessaweḍ nwala later n uxjiḍ aberkan. Yelha ad d-nselɣu daɣen belli yal atiliskup yettarew-d azal n 350 n yiṭira-ukṭiyen i wass. Mi ttwaḥerzen yakk isefka deg yiḍebsiyen iquranen iwennɛen, ttwaceyyɛen Usudu Max Planck deg Telmant d MIT Haystack Observatory akken ad ttwazdin. Din i ten-id-rran ɣer tugna s useqdec n wallalen isenselkamen ifazzen. Ɣef waya yessefham-d umsṭrufizik Olivier Hernandez, belli ma yella wwḍen i ugmuḍ-a armi semlalen aṭas n yiṭiliskupen i yeqqnen i uẓeṭṭa. Simmal yettzid umḍan n yitiliskupen, simmal tberreq tugna. I wugar n telɣut, axjiḍ aberkan d taɣawsa deg umeɣrad s tufayt d tameqqrant maḍi deg yiwen n ubleɣ d amecṭuḥ aṭas. 

 Ayen akk yekkan fell-as ad yettwačč, ama d itran, lgaz neɣ ulamma d tafat. Yewwi-d ad d-nesmekti d akken tiẓri-a n wazuḥ n tafat i yettilin rrif uxjiḍ aberkan, yella yemmeslay-d fell-as umussnaw Stephen Hawking. Dɣa, llan wid i d-yeqqaren lemmer mazal-it yedder, tili ahat i netta ara yettunefk warraz Nobel deg tfizikt.
   M. K. 

  
 D ayen i yellan yetturaǧu seg waṭas-aya sɣur yimezdaɣ n tɣiwant-a n Ukeffadu akked tid i tt-iqerben. Ladɣa imi yella yessemɣi asirem-a uselway aqbur n tɣiwant-a Mass Mhenni Ḥadadu, i yuɣalen seg tefranin n unbir iɛeddan d aselway n Useqqamu aɣerfan n twilayt n Bgayet. Yella yessuter Mass Ḥadadu deg lwali n Bgayet, mi yerza i Ukeffadu deg Ccmini, ass n 26 yebrir 2017, ad iwali amek ara yebnu axxam n Uḥuddu aɣarim deg temnaḍt-nni akken ad iɣesseb ugar usellek d tallelt i yettunefkayen i lɣaci deg tegnatin yemgaraden. Dɣa lawan-nni i yeqbel asumer mass lwali, inebbeh wid i teɛna taluft ad bdun deg usbedd n uxxam-a akken ad yettwaldi taggara n useggas-a yezrin 2017. D ayen i yemmuggen ihi, imi, ass n 31 deg duǧember-a, mettwal 13:00, yeldi tiwwura-s uxxam amaynut n Uḥuddu aɣarim deg Ukeffadu akken ad yili d timerna i yiḥricen-nniḍen n win n Sidi Ɛic. S wakka ara yilin yiqeddicen-a n usellek qerben ugar i yiɣermanen n temnaḍt-a n Bgayet, imi d win i d iswi n yinesdabuyen, ama d wid n tɣiwant neɣ n twilayt . Ad d-nesmekti d akken s uxxam-a, sin-nniḍen i yettwabnan, seld win n Wadɣir d Yilmaten, i yebdan lxedma deg 2017.Tettarra-d awellih Tenmehla n Uḥuddu aɣarim n Bgayet ɣef wazal i fkan yimḍebbren n waɣir n Bgayet i tsutriwin-nsen akken simmal ad ttwenniɛen aqeddic ugar i rraḥa n ugdud.

  M. K. 

  
 Akken neẓra, addad n tesdawiyin di Lezzayer s umata, ama si tama n tneflit neɣ n uswir, ur yelli d win yessefraḥen. Lexsas i n-yellan, yeǧǧa isdawanen imiyupaten abeɛda, d yimeɛḍar s umata, ur ttafen akk iman-nsen di tesdawiyin imi weɛrent tegnatin ideg ɣɣaren, neɣ ideg gganen daɣ. Ulac ama d tadrimt i ilaqen, ama d amɛiwen n tudert tinmettit (AVS), ama d iberdan i wawwaḍ (accessibilité), ama d ttawilat-nniḍen i asen-yettarran liḥala teshel di tesdawit, neɣ di tnezduɣt tasdawant. Ulamma llan ddeqs n yigrawen i ten-yettḥuddun, i yekkaten ɣef yizerfan-nsen, am tddukkla n yimiyupaten n Bgayet (DEFI), wanag ulac ad seggmen lecɣal akken ad tgerrez liḥala-nsen. Tewɛer n tegnit armi ddeqs seg-sen i issuturen lviza n tezrawt i Fransa akken ad unagen ɣer din, ad kemmlen dinna i umecwar-nsen n tɣuri. D asirem iɣer wwḍen kra seg-sen, imi ḥemmlen taɣuri, ur bɣin ara ad d-ḥebsen di tesdawit. 

 Dɣa, iseggasen-a ineggura, llan yimiyupen i yessawḍen rzan ɣer Fransa, ttkemmilen akka tura tizrawin-nsen dinna. Ahat ad d-nebder win ifersen abrid deg, Lbacir Buqir, mi yunag ɣer Fransa ikemmel tizrawin-is, yerna yercel ad yebnu tawacult. Syin, ḍefren-t yimiyupaten-nniḍen, yecban atmaten Muḥend-Saɛid Igi d Crif i yusan aseggas-a kan. Am wakken terza Ḥayat Benkerru i d-yewwin duktura di tsenselkimt ayyuren-a yezrin. Seg-sen, yella daɣen Talbi Farid i yunagen mačči aṭas-aya. Ad d-nesmekti d akken ttaɣen di Fransa armi azal n 900 n yiyuruten, rnu sɛan azref i umɛiwen 4 n yisragen i wass. «D asḥissef mi ara nwali liḥala n yimiyupaten-nneɣ di tmurt-nsen. Ilaq xersum ad ten-iɛawen uwanek ugar si tama n tedrimt», i d-tenna Nura Ayt Ɛebderreḥman, taselwayt n tddukkla n yimiyupaten n Bgayet.
  M. K. 

  
 Xas ulamma yettili-d ciṭ n unecreḥ deg wuḍan n Remḍan, acu kan yettaǧǧa-d camma deg texriṭ n umdan.

 Akken i as-yenna winna « Xeddmeɣ, yettader uḍellaɛ ». Tettserrif tmetti ugar n wayen i d-tettḥelli. Akken bɣunt xedment twaculin leḥsab i umesruf deg waggur n Remḍan, ttafent-d zyada n tedrim, i ilaqen, deg wayen ɣef wayeg ur bnin ara, neɣ deg wayen iwumi ur gin ara azal ameqqran. Am tẓidanin n yal ass, ttawilat n usiweḍ, ciṭ n tedrimt i warrac, timeɣriwin n ccna d wayen-nniḍen. Aya si tama. Wammag ayen i tent-yugaren merra, d asnerni n ssuma deg yal asafar n wučči i d-yettilin mi qrib ad d-yaweḍ Remḍan, neɣ ɛad deg taggara-as, deg wussan n lɛid. « Remḍan-agi, yuɣal d lɛada, mačči d lɛibada. D aggur n baḥwasu : ala win ur nwaɛa ara i kra. Yerna qqaren-d zaɛma d agur n useddeq akked uɣiḍi, meɛna nettwali akk anemgal-nsen. Yuɣal Remḍan d ass n wurfan, d ass n ukerciw ». I iwala yiwen umɣar. Ula d tiwaɣiyin n yiberdan, ttilint-d s tuget deg waggur n Remḍan ɣef wakken i t-id-nnan srabes n usellek. Ttilin-d twaɣiyin-agi s sebba n wurrif n yinehharen akked uɣseb deg tenhart-nsen. Rnu ɣef wanect-a, ccwalat d umqelleɛ i yettilin deg yal tazniqt ɣef wayen ur nesɛi azal : ɣef ciṭ kan akka n umeslay, ad tafeḍ sin ttnaɣen, ttemyergamen. Tikwal, ssawaḍen-tt akk s ifassen. « Wammag iɛessasen n ddin, fiḥel ma nudder-iten-id. Wid-nni yerran iman-nsen deg umekkan n Rebbi. ‘Nutni deg yigenni, netta deg lqaɛa’. Ad ttɛassan win yeččan deg Remḍan i wakken ad t-wwten, meɛna ur ttwalin ara imeɣban-nni ur ntett ara ɣef teɣzi n useggas », i aɣ-d-yenna Nadir, ikemmel deg wawal-is « Taggara-a, ha-ten-in la ttgallan deg teḥdayin : tid ur nettlusu ara lḥijab, ad tent-wwten s l’acide. Ruḥ tura kečč, ad tidireḍ akked wigi ! Ma nedda-tt akka, nniɣ-awen ad nuɣal srid ɣer deffir, ɣer yiseggasen-nni n 1990. Ttun yimdanen ayen akk iɛeddan fell-asen ». Ma d Rabah, seg tama n Wat Wagennun, yenna-d : « Cwi kan, llant tamiwin-nniḍen anda mazal ttgallan s jmaɛliman. Nukni seg tama n Wat Wagennun, ulac akk uguren-agi n Remḍan : win yebɣan, yuẓum ; win yebɣan, yečč-it. Tetten ɛinani am wussan-nniḍen. Ur d-yecliɛ umdan deg wayeḍ. Yal wa deg ccɣel-is. Yal wa aqerru-is deg tcacit-is. Deg leɛmer sliɣ i sin yimdanen mqellaɛen ɣef ssebba n Remḍan dagi deg tama-agi-nneɣ ». Ula d Hakim, yedda-d deg rray-a. « Ttilint-d, yal iḍ, tmeɣriwin deg Bujimaɛ. Ttruḥunt-d twaculint i wakken ad kksen ciṭ ɣef lxater-nsent, ad ferǧent icennayen yettɣennin din-a, yerna d timeɣriwin deg berra, deg uɛerqub. Slant i waṭas n yicennayen, yecban, Zedek Mouloud, Allaoua, Ali Amrane, Ali Ferhati,…atg, meɛna deg leɛmir teḍra lḥaǧa, neɣ čaqlala. Ttɛeddayent tmeɣriwin-a deg sser d liser. Deg talwit akked lemqadra. Yerna, ur yelli din la aǧadarmi neɣ apulis. Llan kan yilmeẓyen i yesseḥbibiren ɣef talwit akked lemqadra, s yifassen ilmawen, meɛna s tiẓedt n yilsawen n Teqbaylit-nsen ». Ulamma, sɛeddant twaculin-a uḍan igerrzen, acu kan, ẓrant mazal lmesruf-nniḍen, ad tent-yenced. Lmesruf n leɛyudat, lɛed tameẓyant d tmeqqrant, imuras n warrac, syin tuɣalin ɣer uɣerbaz. Mebla ma ddant-d tmeɣriwin n zwaǧ i yettilin deg unebdu…Akken yebɣu yili lḥal, lɛid tameggaz i yal yiwen. 

  Hocine Moula 

  
 Mettiǧi d yiwet n taddart i yettabaεen ɣer tɣiwant n Uqbu. Akken i aɣ-d-nnan, zgan yimezdaɣ-is d acekti seg waddad n taddart-nsen. Imi ur ttwaxedmen yiberdan-is, ur ksiben ttawilat n tudert yelhan. S unamek-nniḍen, ula d aman xuṣṣen nezzeh ɣuṛ-sen. Rnu ɣer waya, ula d trisiti, llan imeḍqan ur tt-sεin ara. Γef leḥsab n teɣbalut-nneɣ, tuɣal temnaḍt-a di rrif, ulac win i d-yedhan yid-s. D ayen i yeǧǧan imezdaɣ-is msefhamen gar-asen, syin ffɣen-d s rray d akken ilaq ad d-afen tifrat s uɣiwel i uɣbel-a. Acku addad n temnaḍt-nsen ur yeṣṣefṛaḥ ara. Daymi i d-ffɣen kra n warraw n taddart, bellεen Axxam n tɣiwant n Uqbu ass n arim, 16 di ctembeṛ yezrin. 

 Ad d-nesmekti d akken aɣbel-a ur yelli d amaynut, lameεna acḥal-ayagi nutni ttcektin, ssuturen deg yimḍebbṛen n tɣiwant, ad d-afen tifrat i iwulmen. Meεna ineggura-a, sεuzzgen imezzuɣen-nsen, ɣef wakken i t-id-wekkden wat taddart. Γef waya, ihi, i bellεen Axxam n tɣiwant, alamma rran-d yimḍebbṛen-is xeṛsum i kra n wayen ssuturen. Ula d madden, sbeɣsen-ten ɣef wayen i xedmen, ayagi imi ruḥen srid ɣer tɣiwant bellεen-tt, mačči am wiyaḍ i yettazalen i ubellaε n yeberdan, mebla ma sḥesben i yigemmaḍ.

  K.K 

  
 Yella-d usmekti wis 39 n tefsut n yimaziɣen, ussan n 27 d 28 deg yibrir 2019, s yiwet n temlilit i tga tddukkla Tawacult tagrawlit n lwilaya n Tizi Uzzu deg uxxam n yidles Mulud Mɛemmri n temdin-agi.

 Ɣef teɣzi n sin wussan, wwin-d awal yimsaragen ɣef wamek i d-ḍrant tedyanin n tmanyin akked wanda i teddun temsal ass-a n wussan. Gar wid i yekkan deg usiher-a, ad naf wid i iḥeḍren i tnekkra imir-nni, yecban Lounaouci, Tari Aziz, Yidir Ahmed Zaid, Achab Ramdane, Hebib Youcef, Oussalem Med Ouamar akked kra n wudmawen n umennuɣ ɣef tmaziɣt n tura, am Hakim Saheb, Said Chemakh d Hamou Boumedine. Deg usarag i d-yefka Ramdane Achab, u uqbel ad d-yawi awal ɣef tedyanin n Tefsut n yimaziɣen, yesmekta-d idlisen i yettwarun ɣef umennuɣ n tmaziɣt s umata, anda i d-yefka dɣa, izwilen n yidlisen-agi, am “Le journal des évenements de 1980”, n Rachid Chaker, “Imaziɣen ass-a” n Salem Chaker, “Chronologie du movement berbère” n Guennon Ali, “ Algérie, citoyenneté et identité” n Brahim Salhi…atg.

 “Tadyant n 1980, mačči seg yigenni i d-teɣli, meɛna yella-d umennuɣ ɣef tmaziɣt uqbel yakan. Llant-d tedyanin uqbel tmanyin i yerfed Umussun aɣelnaw deg yirebbi-s”, i d-yenna Ramdane Achab sdat n waṭas n yimeddukkal-is n umennuɣ s daxel n tzeqqa n Uxxam n yidles Mulud Mɛemmri. Am wakken i d-iwekked d akken akk timeslayin i yeṭṭfen taqacuct akka tura deg umaḍal, llant akk d tutlayin n yimnekcamen. Dɣa, ɣef wanect-a, iwala d akken: “Taglizit, tafrensist, taɛrabt neɣ tiyaḍ, d timeslayin n wid yesteɛmren wiyaḍ. 

 D timeslayin i yettuḥettmen s ddreɛ d zẓur ɣef yigduden i yettwaḥeqqren”. Uqbel-aya, yenna-d Mass Achab belli awal n tmaziɣt ɣur-s, yerza timeslayin-agi: Taqbaylit, tacawit, tamẓabit, tatergit…atg. “Ma nniɣ-d Tamaziɣt, meḥsub qessdeɣ-d taqbaylit, tamẓabit, tacawit akked tiyaḍ, mačči kan yiwet n tmeslayt”. Ma ɣef wayen icerken neɣ yessemgaraden Tafsut n tmanyin akked umussu-agi n tura, walan kra d akken yella wayen i ten-yesdukklen, am wakken i d-yella wayen i ten-yessemxalfen. Gar wayen i cerken snat n tnekkriwin-agi, d amennuɣ s wudem n talwit. 

 Ma dayen i ten-iferqen, ad naf d akken amennuɣ n tmanyin, refden-t s umata kra n yiwudam i d-yufraren imir. Ma d tura, ulac win yettmeslayen s yisem n umussa-agi aɣerfan. Xas ulamma, mmsefhamen akk ɣef wamek i ilaq ara ikemmel umennuɣ deg unnar, acu kan walan ur yettbeddil ara kra ma yella ur ibeddel ara wudem n tiddin n uwanak.

  Hocine Moula  

  
 Akken tella tarrayt tamirant n tudert, tban-d am wakken ur yeddi yid-s umdan, yeɣli-d akk seg-s, abeɛda di Tmurt n leqbayel, imi fell-as ara d-nawi awal. Tezleg n uwanek d usames n tesreṭ, rebban-d aɣerman iwumi ɛerqen yiberdan, armi ur tbedd tidet, ur tbedd teɣdemt, ur ibedd yidles. Seg wakken yella-d uttɛeddi d ageɛmir ɣef usaḍuf n tudert seg wacḥal d aseggas tura, yeggra-d uḍebber deg tesga, yir rray di tlemmast. Armi tbessel tettahda tmetti, acku ur tesɛi ilugan n tudert, ur tufi imrebbi wala d imwelleh ara d-yesseknen sswab d lɛali. 

 Ahat yerza waya amaḍal merra, imi seg wakken yettwakkes wazal i uqerru, yal amdan iẓerr iman-is d aqerru n yiman-is, yal amdan iẓerr iman-is d imegzi ugar n wayeḍ, ɣas mačči akken i tella; imdanen d isenfan, tigzi d iswiren. Seg waya, teɛreq tmetti deg ubrid, tesnulfay-d iɣilifen iwumi ur tezmir. Yuɣal, gar yimdanen, ur iban win yesɛan tiktiwin ɣef win ur tent-nesɛi. Ula d amennuɣ yezga yejhed di tmetti acku aqerru ara yefrun timsal ulac-it. Neɣ dɣa, ayen i yeṭṭfen amḍiq n uqerru-a, d ayen ur nelli d abrid, neɣ deg teklalit. 

 Nwala iseggasen-a ineggura ayen tuɣ i d-yettrasen d tilufa i tlemmast n tejmaɛt, qqiment tura kan di texxamt, neɣ ɣur tmeṭṭut kan. Ama yelha rray neɣ diri-t, neḥder i waṭas n tegnatin ideg bḍant teslatin atmaten, tikwal ula ɣef temsal i yerzan abaɣur n taddart s umata. S tejmaɛt n taddart, d yirgazen akk at sswab d lhiba i tt-iɛemren, yella di tmetti leqder, tella lḥerma, i iruḥen deg wakud-a amiran ideg nettidir. Aredmani, lmizan n tudert tuɣ ur as-iruḥ i tmetti akken yella lḥal tura, yal aɛeggal amek yesderfif, yal yiwen amek yesdurɣul war ma iban-as-d ubrid. Si tama tayeḍ, nwala amek i dḥettment kra n tamiwin isuḍaf iwerdanen ɣur Yiqbayliyen segmi ɣabent tuget n tjemmuyaɛ deg tudrin d tuddar, terna teɣba Leɛnaya-nsen. 

 Nettwali di Tmurt Taqbaylit amek ttruḥun wansayen-is, rennun wazalen-is, ɣef yisem n wansay awerdan neɣ n tesreṭ. Segmi tekkes tuddsa n tmetti, i tuɣ tella s tejmaɛt, yexreb kullec di tal taddart. Akken ad d-yuɣal wayen iɛerqen, ad terked taddart amacemma, yessefk ad d-tuɣal tejmaɛt ara yesselḥayen tilufa, ara yettqeɛɛiden ussan, ara yilin d leɛnaya. 
  M. K.  

  
 Ilul Tahar Djaout deg taddart n Wulxu ass n, 11 deg yennayer 1954. D amaẓuẓ n uxxam. Yeɣra deg taddart-is armi i uɣalen yiselmaden-is ɣer Fṛanṣa seld timunnent n Lezzayer. Ass-nni, yeɣlin-d yigenni ɣef uqcic i iḥemmlen aṭas aɣerbaz. Asmi twala akken tawacult-is, ruḥen ɣer Lezzayer tamanaɣt akken ad iɣer yerna s tcemmaɛin. Xas ulamma qessiḥet temɛict ɣef twacult maca Tahar Djaout, yeẓwer aṭas deg uɣerbaz. Yezweǧ deg useggas n 1979, yesɛa snat n teqcicin. Mi yemmut umaru aneɣmas, yeǧǧa-d tameṭṭut-is-tilemẓit s tadist. Yebda tira s tmedyazt anda i d-tufrar nezzeh, syin ɣer tira n tullist. Tamezwarut-is « Les insoumis » deg useggas n 1970 i yewwin arraz n temsizelt taseklant Zones des tempêtes. Seg tmedyazt ɣer wungal s « L’Exproprié » deg useggas n 1974. Yurar mmi-s n Wulxu deg wayen yakk ixeddem. Am wakken yekcem diɣ ɣer tɣamsa, yella deg uɣmis El Moudjahid akked Algerie Actualité. Yessufeɣ-d ungal-nniḍen « Les chercheurs d’os » deg useggas n 1984. Imir d abrid ɣer Fṛansa netta d twacult-is akken ad iɣer taɣamsa, netta yesɛan yakan agerdis n tusnakt. Ikemmel tira s wungal « Les Vigiles » deg useggas n 1991. Mi d-yuɣal ɣer tmurt, d tasertit ara iceɣben aneɣmas, ladɣa ayen yesserwat arrebrab deg Lezzayer. deg tegnatin-agi i d-yuslal aɣmis Ruptures akked Arezki Metref d yineɣmasen-nniḍen . Aṭas n wat n ṭṭlam iwumi ur teɛǧib ara tira n Tahar Djaout am wid-nni iqussmen s abrid sdat uxxam-is deg Lezzayer, wwten-t s ṛṣaṣ i yewwin amaru-amedyaz-aneɣamas ɣer lkuma armi d ass wis sin n yunyu 1993, anda yerna ɣer yimeɣṛasen n tlelli d tugdut. Seld lmut-is, yeffeɣ-d yiwen wungal isem is «Le dernier été de la raison». Gar tejmilin i as-yuɣalen i Tahat Djaout, ad naf tin i as-yerra Matoub Lounes s tezlit ‘’A Kenza yelli-s’’. Anda i as-yeqqar : ‘’A Kenza a yelli, ur ttru ara, d iseflan neɣli ɣef Lezzayer n uzekka (…) Iṣeggaden n tmusni, ɣef tmurt, ɣeḍlen-d rrehba’’. 

  Tigrin Nisma 

  
 Tberreḥ-d ddurt iɛeddan tselwayt n tesbeddit Matub Lwennas, Malika Matub, s yisenfaren igejdanen n tesbeddit-agi, deg usarag i tga deg Uxxam n yidles Mulud Mɛemmeri i lmend n usfugel n umulli n wis 63 n tlalit n «Uɣewwaɣ». 

 texdem-d diɣ taḥawact n 20 n yiseggasen n wayen ay tga Tesbeddit n Matub Lwennas yernu tebder-d isenfaren imeqranen i tga tesbeddit-a ɣer yidis n yisurifen i usifrer n tidet n tmenɣiwt n gma-s, asebded n usalay uslig ara tsedduy tesbeddit. Tenna-d belli asenfar n usalay « iswi-ines d aḥraz n tkatut d tgemmi n umedyaz Lwennas Matub ». Tiɣawsiwin tudmawanin n ucennay Matub Lwennas (1956-1998), d tigemmi i ucennay-amedyaz yerna ad rsen deg usalay i d-gan d tajmilt i unaẓur-a, ɣef wakken i t-id-tenna tselwayt n Tesbeddit n Matub Lwennas ass n letnayen yezrin deg Tizi Uzzu. « Tiɣawsiwin-ines tudmawanen, gar-asent allalen-ines n uẓawan, takeṛṛust ideg yettwanɣa ass n 25 Yunyu 1998, ula d iceṭṭiḍen-is ad ttwaḥerzen acku d aḥric seg tkatut tamazdayt ». Am wakken daɣen i tekkes ccek ɣef kra n temsal, yeqqnen ɣer usalay-agi, anda i d-tenna : « Asalay-a, ad yili d uslig (privé), maca ad yettwabnu deg yiwen wadeg yettabaɛen ɣer teɣlift n usegmi aɣelnaw. Ttunefkent-aɣ-d 3 n tzeɣwa deg uɣerbaz amenzu Mbarek Matub n taddart n Tewrit Mussa Waɛmer, yerna ad t-bnun sdat uxxam n Lwennas, mačči deg uxxam-is, ɣef wakken ay d-tenna.

 Tadrimt tusligt i tezrawin ara yettwaxdamen fell-as 
 Gar yisenfaren-nniḍen uɣur terra lwelha-s tesbeddit Matub Lwennas, d tukci n tedrimt tusligt (bourse) i lmend n usebɣes n tezrawin ara yettwaxdamen ɣef leqdic merra n ucennay Matub. Ad tettunefk i yisdawanen d yimnadiyen ara ixedmen tizrawin-nsen deg taɣulin yemxalafen ɣef ugerruj n Lwennas (adlis aɣewway, tizlatin-is, aẓawan-is…). Annect-agi, ad yili s tallelt n usqamu ussnan n tesdawit Mulud Mɛemmeri n Tizi Uzzu, ara d-yefken tulmisin i ilaqen i wakken ad tefk tesbeddit-agi tadrimt, ɣef wakken i t-id-tenna Malika Matub. Am wakken daɣen, i d-tberreḥ Malika Matub, taselway n tesbeddit-agi, belli ad yili sya ɣer sdat lebni n yiwen n uɣerbaz n uẓawan, ara yawin isem n Matub Lwennas. Ara d-yilin ɣef leḥsab-is deg temdint n Tizi Uzzu. 

<p style="text-align:right">   Ghani Amazigh 

  
 Yetturar uselmad nnuba tameqqṛant deg usegmi n tmetti s umata, imi, deffir usegmi n tyemmat, aselmad mačči kan d win i d-yessegzayen timsirin, lameεna d win ineǧǧṛen abrid n unelmad i yimal n lεali, daymi i as-fkan azal meqqṛen tmura n umaḍal. Ma yella di tmurt n Lezzayer, d anemgal, dɣa rran-t di rrif seg yal tama, ama seg tama n yizerfan, neɣ d tin n wazal. Ladɣa iselmaden n uswir amezwaru, imi d nutni i yesɣarayen, d nutni i d iεessasen n warrac, d iqeddacen n tneččit daɣen.

  Rnu ɣer waya, ahil n useɣri-nsen i yeččuren nezzeh, rnu-t ɣer wakud i iḥeṛṣen akken ilaq fell-asen. Dɣa aselmad n uswir-a, yesεa ugar n 30 n yisragen i ddurt. Lḥif-a i ttidiren, yeṣṣuẓi fell-asen, d ayen i ten-yeǧǧan aseggas-a uran tabrat i uneɣlaf n usegmi, fuṛṣen akud n tnekra n ugdud, anda i as-ssutren ad iwali deg temsalt-nsen, ad asen-iεel ttawil. Seg wayen i ssutren yiselmaden-a, ad sεun izerfan mtawan akked wid n uɣerbaz alemmas, d wid n tesnawit. Aneɣlaf n usegmi, yerra-d i usiwel-nsen s uɣiwel, yefra-asen yiwen n uɣbel i llan yakan sεan-t, d azemz n yikayaden. Aredmani, d inelmaden n tesnawit, d wid uɣerbaz alemmas i ixeddmen ikayaden d imezwura, d nutni daɣen i iteffɣen imuṛaṣ uqbel. 

 Ma yella d aseggas-a, azemz n yikayaden d yiwen deg kṛaḍ n yiɣerbazen. Iselmaden n uɣerbaz amezwaru yehwa-asen waya, dɣa yenna-aɣ-d yiwen : « Ayagi yeffeɣ ɣef warrac, imi εyan mliḥ seg wahil yeččuṛen, yuɣal uqcic ur iteṭṭef ara, neɣ s unamek-nniḍen ẓẓay i tegzi. Ma yella seg tama-nneɣ, ula d nekni nuklal asteεfu seld aseggas n uxeddim iweεṛen ».

  K. K. 

  
 Ass n 25 yebrir yezrin i d amulli wis 42 segmi d-yella ugraw n ccna amḥaddi “Tagrawla” ass n 25 yebrir 1977, deg tesdawit n tussniwin d tetiknulujit n Bab ẓẓewwar. D tarbaɛt n semmus n yisdawanen deg tusnakt i t-id-yesnulfan, gar-asen: Idir, Xlifa, Ḥsen, Ḥsisu d Ɛumar. Syin akkin, sin n yiseggasen seld, yerna-d ɣur-s bu tbatrit Murad Benɛamer, ur nɛeṭṭel deg-s iruḥ. Deg useggas n 1980, yekcem deg-s Belɛid, deg 1982 yekcem Lwennas, armi d 1984 d Fazil i yernan ɣer terbaɛt. Yesekles ugraw Tagrawla tasfift tamezwarut deg 1981 deg Paris, ɣer teẓrigin Amina. 

 Ddant-d deg-s tezlatin yecban « Igujilen », « Afrik » (Taferka), « Nerreẓ », Tiɣri », « Taddart-inu », « Jida », « Tga tiṭ ». Akken i d-yeqqar yisem-is, yusa-d ugraw Tagrawla akken ad d-yawi amaynut i tmetti, ad yennaɣ s uẓawan, ad yesaki imdanen ɣef tmagit d yidles, am kra n yigrawen n tallit-nni. Ula d awal-a « tagrawla », nezmer ad d-nini yezga imir-nni deg yilsawen n kra n taggayin n medden i ifaqen, imi ḥsan s temḥeqranit i d-iseɣli umnekcam, i d-iḥettem syin akkin udabu n Lezzayer fell-asen. Deg yizen n tezlatin n ugraw Tagrawla, aṭas i ikecmen deg uḥric n temḥaddit si tazwara n umecwar-is. 

 Am tezlit ideg i d-smektayen awal n Masensen « Tafriqt i Yifriqen ». Neɣ d tin ideg ddmen awal n Si Muḥend Umḥend i yennan « Ad nerreẓ wala ad neknu ». D waṭas n tezlatin-nniḍen ideg nezmer ad nsel ala i ccna ɣef tlelli n Tmazɣa d Yimaziɣen s umata, akked tegrawla ara igen talast i usehres. Yewwi-d ad d-nerr awellih ɣef wamek qrib ade temmet taggara-a tezlit tamḥaddit, ma nga aserwes i yiseggasen-nni n 1970, 1980 d 1990.

   M. K. 

  
 AAd d-yessuddes Usemtar n lwilaya gar yimsudar n uḥric n ttrebga n tzizwa (CLIFA), s tallelt n Uxxam n tfellaḥt n Tizi Uzzu, Tanmehla n Srabes n Tfellaḥt d Ulemmas n l’ITMAS n Boukhalfa, taɣlamt (caravane) tamezwarut n usileɣ deg ttrebga n tzizwa. Ad yebdu wahil n teɣlamt ass n, sed 5 seg waggur n tubeṛ deg dayra n Buzgen. Syin, ad ikemmel umecwaṛ n teɣlamt ass n amhad, 10 seg waggur n tubeṛ deg dayra n Draɛ Ben Xxedda. 

 Ad iḥaz usileɣ daɣen dayra n Ɛin Lḥemmam, ass n aram, 15 seg tubeṛ. Ade tili taggara n umecwaṛ n teɣlamt ass n aram, 22 seg tubeṛ, deg dayra n Friḥa. Sɛan azal meqqren leqdicat yecban wigi deg uḥric-agi n ttrebga n tzizwa, dayen ara d-yefken afud i usnerni n tfellaḥt, anda yella lexṣas deg lɣella d tɣara n tament. Dɣa ɣef leḥsab n yimussnawen n tfellaḥt, aya icudd s waṭas ɣer usileɣ n yifellaḥen, i d-yesfaydin seg wahilen n tallelt i d-yefka uwanak. Dɣa taɣlamt-agi n usileɣ d ttagnit i yifellaḥen i wakken ad d-refden seg tmussniwin timaynutin deg ttrebga n tzizwa. 

 Iɛeggalen n yidisan yemgaraden i d-iheggan leqdic-agi, gren tiɣri i yifellaḥen i d-yelhan s ttrebga n tzizwa i wakken ad d-asen s ṭṭaqa, ad sfaydin seg temsirin n usileɣ, ara d-fken yimussnawen n uḥric-agi yesselmad deg Ulemmas n ITMAS n Boukhalfa. 

  Ali Zalouk 

  
 Yiwen gar yisenfar igejdanen deg tɣiwant n lemɛatqa ara ḥazent tuget n tudrin, d asenfer n ubeddel n yiqadusen n waman n tissit. Asenfer-a, yebda deg useggas n 2015, syin yeḥbes s sebba n tedrimt ur as-yettunefken ara i tekbanit i d-yelhan s uxeddim n usenfar- agi. Aneḥbus-a, yegla-d s uɛeggeb n waṭas n yisenfar n unegmu deg tɣiwant, ladɣa isenfaren n uɛawed n yiberdan imeqqranen d yiberdan i yellan deg tlemmast n tudrin. Xesren yiberdan-agi s sebba n usɛedi n yiqadusen n waman d lgaz. Seld rray n iɛeggalen n Usqamu aɣerfan n tɣiwant n Lemɛatqa ɣef uɛawed n yibardan n kra n tuddrin, tisquma n tudrin n tɣiwant llant mgal rray-agi ara ma ikemmel usenfar n ubeddel n yiqadusen n waman. Tisquma n tuddrin n tɣiwant n Lemɛatqa yennejmaɛt acḥal d tikelt d uselway n Useqamu aɣerfan aɣiwan ɣef usenfar-agi, ur d-ufin ara tifrat, rnu ɣef aya lejmaɛ yellan d unemhal n waman n ugerzu n Tiz-Uzzu i tifin n tifrat yerzan asenfar-agi, maca ar ass-a mazal asenfer yeḥbes yegla-d s uɛeggeb n yisenfar-nniḍen. Iselwayen n tesquma n tudrin, gren-d tiɣri i yimḍebbren teɛna temsalt i tifin n tifrat i uɣbel-agi n ubeddel n yiqadusen, imi iqadusen iqburen n wuzal, rkan , zemren ad -dglun s lehlakat i yimezdaɣ.

  A. Z. 

  
 Ass-nni n ttlata yezrin, 5 deg waggur-agi n meɣres 2019, i d-tefka tneɣlaft n Usegmi aɣelnaw Massa Nouria Benghabrit, deg tansa (le site) n tneɣlaft-is leğrida n ukayad n waddal i yinelmaden imunan. Akayad-agi, yerza imsizewren n taggara n ulmud alemmas (BEM) d win n taggara n ulmud n tesnawit (BAC). 

 Ad yili ukayad-agi n waddal i yinelmaden imunan, gar 21 meɣres-agi alamma d 06 deg waggur n yebrir i d-iteddun.Yetturaǧu ad t-sɛeddin wazal n 198 262 n yinelmaden imunan yettheggin akayad n BAC i tezrigt-agi 2019, gar-asen 117 526 d arrac ma d 80 736 i d-yeqqimen d tullas. Ad yili usɛeddi-ines deg 187 n wammasen n uɛeddi, ma d uṭṭun amatu n yinelmaden imunan, yettheggin akayad-agi n BAC, yewweḍ aseggas-a ɣer 262 415. 

 Am wakken daɣen yetturaǧu, ad t-sɛeddin wazal n 11 763 n yinelmaden imunan yettheggin akayad n BEM. Gar-asen 8 256 d arrac d 3 505 n tullas, ara isɛeddin deg 57 n wammasen n usɛeddi. Ma d uṭṭun amatu n yinelmaden imunan yettheggin iman-nsen i ukayad n BEM, yewweḍ ɣer 19 352 n yinelmaden. Ma d ikayaden unṣiben n taggara n useggas-agi aɣurbiz 2018 / 2019, yetturaǧu ad qqimen akken i ten-id-tessumer tneɣlaft n usegmi, di tazwara n waggur n cutember iɛeddan. 

 Ad nebdu seg ukayad n taggara n uswir amenzu 5e, i yetturaǧun ad d-yili ass n larebɛa 29 deg waggur n maggu(29/05/2019). Ma d win n taggara n uswir n ulmud alemmas, yettwassnen s yisem n BEM, ad d-yili seg wass n lḥed 09 alamma d ass n ttlata 11 seg waggur yunyu (09-10-11/05/2019). Ma d win n taggara n uswir n tsenawit neɣ ayen iwumi qqaren BAC, yetturaǧu ad d-yili seg wass lḥed 16 yunyu arma d ass lexmis 20 deg waggur n yunyu (16-17-18-19-20/06/2019).

<p style="text-align:right">  Adaoun Ghani 

  
 Ad yili deg ussan i d-iteddun ttiεad ara d-yessemlalen Iṛemmasen i d-yewwin asmad (crédit) seg Ansej, Angem, akk d Cnac. Ddeqs seg wid i d-yeffɣen si tesdawit s igerdasen, acu kan ur ufin ara axeddim, yerna taswiεt mačči d tin yezmer ad iqabel yiwen s yiɣimi. Γef waya, aṭas deg-sen i as-yennan ahat tifrat ma yella xedmeɣ i yiman-iw. Ledɣa imi imḍebber n uwanek, akken i d yenna, yerra azal meqqer i terbaεt n yilmeẓyen i d-iteffɣen si tesdawit. Yefka-sen tagnit I wakken ad xedmen, ad d-ssufɣen tazmert d tfasa-nsen (énergie ) ɣef wayen ara d-yawin abaɣur i tdamsa n tmurt. D ayen mi i iserreḥ i terbaεt-agi bac ad refden iman-nsen s yismaden ibankanen. Ihi yal yiwen ad yeldi takebbanit-is deg leqdic as-yehwan, yal wa deg wacu yeẓwer. Meεna, akken qqaren ‘’tirga mxalfa’’. Targit d usirem-nsen ffɣent akken-nniḍen. Aṭas n yiεewwiqen i d-muggren. Si yiwet n tama, sεan lebɣi ad xedmen, si tayeḍ, ufan-d iman-nsen di lexṣas ageεmir di ttawilat. D ayen i ten-yeǧǧan ttcektayen seg waddad-agi i ttidiren. «Am win iwumu fkan aɣrum, netta meskin ur yesεi ara uglan. Fkan-aɣ-d axeddim, kksen-aɣ wid ukud ara nexdem. Ansi ara d-awiɣ sselεa? Iwumi ara senzeɣ? Yiwen ur d-yeddi yid-neɣ». I d-yenna yiwen seg wid i d-yessuffɣen tarmiṣt s ttawil n Ansej. Ilemẓiyen-agi, tḍaq fell-asen teswiεt, anezgum d ttexmam yeṭṭafar-iten. Dɣa tiddukkla CAME n Tizi Uzzu tesla-d i taɣect n yinesmalen-agi (promoteurs), imi nettat tqeddec ɣef yizerfan-nsen. Daymi i d-terra i usiwel-nsen, yerna tessumer-d anejmuε ameqqran n yiṛemmasen sdat n tneggiwin(Agences) n Ansej, Cnac akked Angem. Ihi ttiεad-nsen ad yili ass n 26 di yulyu i d-iteddun i wakken ad mmeslayen ɣef wayen i ten-iceɣben, ad ssiwḍen akken ma llan i tifrat n lεali.

  K.K. 

  
  Isufar 

 – 1 kg n seksu

 – zzit n uzemmur, lmelḥ

 – 500 gr n uksum

 – 1 n tebselt

 – 4 n tezruddeyyatin

 – 2 n lleft

 – 1 n ṭumaṭic yewwan mliḥ

 – 1 kg n tɣeddiwt

 – 1 n lkas n lḥemmez

 – 1 n tɣenjawt n ṭumaṭic yeẓdan

 – 1/2 n tɣenjawt n yifelfel aberkan

  Aheggi 

 Sizedget taɣeddiwt u tesqeccrem-tt, kkset-as lexyuḍ-nni. Syin tgezmem-tt d iḥricen n 4 cm. Terrem-tt daxel n waman yesɛan llim. Imir, tessewwem-tt daxel n waman imelḥen. Gezmet aksum d iftaten, terrem-t daxel n tasilt ad yeww, ternum-as lebsel, leɛqaqer, ṭumaṭic akked zzit. Rwit-t akken iwata, terrem-as lmelḥ akked yifelfel aberkan, tanfem-as ɣef tmes azal n 10’. Syin, rret lḥemmez. Rnut snat n litrat n waman, tanfem ad yeww azal n 25’. Kkset-d aksum uqbel ad ad ternum lxedra (taga, zrudiyya d lleft). S tezmert-nwen.

  Daya 

  
 Ɣef leḥsab n wulɣu i aɣ-d-yewwḍen tanezzayt n wass n ahad yezrin, 9 deg wayyur n maggu, yewwi-d uḥuddu aɣarim (Protection civile) n Bgayet isalli ɣef usellek, tasebḥit n wass-nni, mettwal 01:05, n xemsa n yimdanen d irgazen, i yesɛan gar 18 d 37 n yiseggasen deg umdur. Akken i d-yewwi wulɣu-a, ɣlin yimdanen-a deg tqeffet n umunuksid n karbum, seld mi d-rzan seg Suq Ahras, ɣer yiwet n tnezduɣt di tlemmast n temdint n Suq Letnin. Ɣef wayen i d-tenna teɣbalut-a daɣen, qrib i t-yenɣa lgaz-a, i d-iteffɣen seg ufurnu n useḥmu n waman, lemmer mačči d tiḥerci n yirgazen n usellek, i ten-id-yessufɣen, wwin-ten dindin ɣer tzeqqa n udawi n temdint-nni. Si tama-nniḍen, ad d-nesmekti d akken yettkemmil uḥuddu aɣarim tidwilin-is n usḥulfu mgal indaren n tmes, imi la d-iteddu unebdu.

  M. K. 

  
 Thamila d isem i as-yefka ucennay ilemẓi Ghanou i walbum-is amezwru, i d-yeffɣen deg useggas-agi n 2018. Deg-s 8 n tezlatin anda i yefren unaẓur asental agejdan i iceɣben amur ameqqran n tnida-s, wagi d asentel n tayri. Ula d isem n uḍebsi yerza aḥulfu-agi. S yiwet n taɣuct igerrzen nezzeh d uẓawan afessas, yessenṭṭeq-d Ghanou inzizen swayes tcudd tayri, yecban Zzin-iw, Taḥawact-iw, Qqim yid-i, Lila, Thamila, neɣ D ssiɛqa, Timkecmin akked Lemnam. Ghanou Boussaïd s yisem aḥeqqani, yebɣa ad yeddu s tezlatin-agi-ines akked wid isedduyen, akka tura, ccna aqbayli s umata, ladɣa ccna-agi afessas imi i t-yuɣ lḥal, dɣa, yettɣenni deg tmeɣriwin, ɣef wakken i aɣ-t-id-yenna. Xas ulamma d anelmad deg tesdawit Mulud Mɛemmeri n Tizi Uzzu, maca yessaweḍ ad yezdi ulmud-is akked ccna-s akken iwata lḥal. Am wakken i yelmed, diɣ, timsirin n uẓawan deg Uxxam n yidles Mulud Mɛemmeri deg temdin n Tizi Uzzu. Ha-t-an akka tura yettheggi, i wussan i d-iteddun, yiwet n tezlit ara yilin d assaɣ gar uḍebsi-ines-agi amezwaru akked uḍebsi-s wis sin ara d-yeffɣen sya d afella. Ma ɣef usekles n walbum-agi amezwaru iwumi yexdem netta s timma-is aẓawan akked yisefra, yessawal i waṭas n yimẓawanen i as-d-yefkan afus n tallelt. Nezmer ad d-nebder Dahmane Ben Dahmane, Toufik Lazali, Hafid et Nabil Hamzaoui, Azeddine Idir akked wiyaḍ. Acennay Ghanou, yuklal asebɣes imi yesddukkel tussna akked tẓuri, aya akk d ayen ara yesnernin idles d tutlayt taqbaylit s umata. Afud igerrzen.

  Hocine Moula 

  
 Thegga-d tddukkla « Oxy-jeunes » n tɣiwant n Yiderginen, ass n 30 yunyu iɛeddan, kra n yiḥuna (ateliers) n usileɣ i lfayda n yilemẓiyen i yeṭṭafaren amussu asdukklan. Deg wazal n 20 yid-sen, yal yiwen seg wanta tamnaḍt i d-yusa, ḥeḍren yilemẓiyen-a i kraḍ n yiḥuna n usileɣ, akken, tugart tugart, ad sgerrzen aswir-nsen deg usefrek, daɣen ad issinen ad d-ttakken i tddukkla ideg qeddcen ugar n wayen i d-fkan yakan. Ama d wid n Yijermunen, Ayt Smaɛel, Tasexriwt, Ticci, Bgayet neɣ n Yiderginen, akk-nsen ɛewwlen ad d-zzin i ṭṭabla n ulmad i lmend n ttiɛad-a. S umata, yella-d wawal deg yiḥuna-a ɣef teywalt, ama daxel neɣ berra tddukkla, ɣef usefrek d ferru n yimcubbaken i d-yettilin, akked tddukkli deg umussu asdukklan akked tmetti. Ɣef tnaga n yiɛeggalen n tddukkla timheggit « Oxy-jeunes », sefraḥent ayendin tikkin n yisegbaren (acteurs) d yimeltaɣen n tddukkliwin deg uḥanu, deg yiwet n tegnit n umbaddal n tektiwin d unecraḥ. Yewwi-d, ad d-nesmekti belli, mi d-muggen dayen kraḍ n yiḥuna-a, yeḍfer-iten-id uskasi s wazal-is ɣef umaḍal n tddukkla. Ula d taselwayt n tdayra n Yiderginen akked unemhal n CSP llan dinna gar wiyaḍ-nniḍen. Seld tigawt-a, ɣef wakken i d-tewwi teɣbalut-nneɣ i iqerben i tddukkla « Oxy-jeunes », ayendin i d-yesnagan s uqeddic igerrzen i d-tessuddes tddukkla-a tilemẓit n Yiderginen. Am wakken llan wid i d-izeɣnen s wudem yelhan, fkan-d rray-nsen i useggem n kra n tlufa i icudden i uheggi s umata. Mi tɛedda tigawt akken ilaq, tesnemmir tddukkla akk ilemẓiyen i d-yerran i tiɣri, merra wid i d-yusan d inebgawen, d wid yekkin deg uheggi d usenɛet n yiḥuna.

  M. K. 

  
 Tebɛed taddart Iɣil Mḥend ɣef tɣiwant n Ait chafaa s wazal n 12Km. Tamuɣli si taddart-a srid ɣer yilel , tezgad di temdint n Uzeffun, tesɛa amekkan-is deg umezruy n tmurt. Akken i d-ḥekkun yimezdaɣ-is, aṭas n yiserdassen n Cix Aḥeddad i yettwameḍlen di taddart-a, di lwaqt-nni n tegrawla. Acu kan, seg yimir-n ar ass-a, liḥala n tmeqbart ur tgerrez ara. Ɣef waya, ssuturen yimezdaɣ n taddart di tenmehla n yimjuhad akken ad smuzget i teɣri i d-xedmen, ad d-tefk afus n lemɛawna akken ad yettwajarred umekkan-agi d amdiq n umezruy n tmurt. Am wakken daɣen, ad ttɛawen taddart-a deg useqɛed n umekkan-agi, akken i d-ibarreḥ yiwen seg yimezdaɣ : “ Nekni s yimezdaɣ n taddart n Iɣil Mḥend, nebda aseqɛed deg umekkan-a, meɛna mačči d ayen i nezmar ad nexdem weḥd-neɣ. Ihi nessutur deg tenmehla n yimjuhad n ugezdu n Tizi Uzzu akken ad d-smeḥses i wayen nessutur, yerna-d : ‘’Ha-t-an, ad nexdem asebdad deg umekkan-agi i wakken amezruy n taddart ur yettali ara fell-as uɣebbar n tatut, akken tasuta i d-iteddun, ad twali amezruy n temnaḍt “ . Akken i d-nnan imɣaren n taddart, ad ilin azal n 490 n yiserdasen i yettwameḍlen deg tmeqbart-a . Ad d-nesmekti belli taɣiwant n Ait chafaa, tefka-d aṭas n yiwudam, ger-asen : Tahar Djaout , Bachir Hadj Ali , Mohamed Aouine .

  Yamani Souhila 

  
 Tamurt n Lezzayer ɣef tewwura n usmekti n tefsut n Yimaziɣen. 38 n yiseggasen i yezrin ɣef tedyant-a yessakin acḥal d Azzayri, yerẓan asalu i usekfel n yidles d tutlayt tamaziɣt. D asarag n Mulud Mɛemmeri, yettumenɛen deg tesdawit n Tizi Uzzu, i d-ifeggḍen ayen yellan deg ubuqal. I wakken ad ilint di cfawat, d isdawayen n tmaneɣt i d-yeffɣen ass n 7 deg yebrir 1980 i wakken ad suɣen, maca din yendeh, din yettwaqmeḍ, imi urɛad i slin medden s tikli, adebbuz yexdem cɣel-is. Deg yiḍ n 19 deg yibrir, deg tesdawit n Oued Aissi, yettwaddem rray i wakken ad d-tili tmesbanit. Urɛad yuli wass, kecmen yiserdasen ɣer tesdawit, yekker waruḥu : tiyita, taruẓi, aseḥbas n wid yettmeslayen s yisem n yisdawanen. Ɣer tsebḥit, 24 i yettwaṭṭfen, ma d imejraḥ, ur yelli leḥsab. Ɣas akken yella-d waya, tamesbanit tella-d ass n 20 deg yebrir, yettwakkes ẓẓerb n tugdi, teffeɣ-d taluft n tmaziɣt ɣer unnar. D ayen dɣa i yessakin medden, imi yeffeɣ lxuf, yuɣal usuter n tmaziɣt yettnerni, yettihriw i wakken ad isami aṭas n temnaḍin. Ɣas ulamma adabu yettarra-d s leqseḥ di yal tikkelt, maca abrid yenjer, mačči d ayen ara yeffer udebbuz. Ama d tidyanin n 1981 neɣ ahat tid 1985, Imaziɣen ur brin i ṭṭbel deg waman, asuter d winna, ur yelli uneqleb deg wawal. Ilaq ad nerǧu alamma d tuber 1988 anda i tenhewwal tmurt, i wakken ad yili ttriḥ i uslali n yikabaren n tsertit, tiddukkliwin tidelsanin, d teseqquma-nniḍen. Lulen-d yikabaren, ssutren tamaziɣt, lḥan fell-as, a rbeḥ a tafat ! Yeffeɣ-d ugemmud amezwaru deg 1990, mi akken i d-yella ttriḥ i uselmed n tmaziɣt deg tesdawit. Yennerna, i wakken deg 1994, yella-d uɣunzu n uɣerbaz di tmurt n Leqbayel almi qrib d taggara n useggaz aɣurbiz, anda i d-yella umwata gar udabu d umussu adelsan. Ilul-d Useqqamu unnig n timmuzɣa, tella-d tannant tamezwarut n yiselmaden n tmaziɣt deg Ben Aknoun i wakken deg tuber 1995, 16 n twilayin iɣer yewweḍ uselmed n tmaziɣt. Yettnerni deg yiseggasen, ixetti deg wiyaḍ, meɛna ur yezmir ad yenger imi ass-a 38 n twilayin ideg tella tmaziɣt, u mazal rbeḥ ɣer sdat. Yella-d lixṣas, meɛna ad as-nifrir akken i nufrar i tmezwura. Ɣas akka mazal ur yuɣal ara uselmed-is am nettat am tutlayin, maca ad d-yaweḍ wass-is, imi axeddim deg unnar yella, wid yesselmaden llan, rnu bedden. « Ilaq ad d-nemmekti d akken nebda-d s yimenɣi deg yiberdan, asuɣu, timesbaniyin i wakken ass-a ad tili tutlayt-a deg tesdawit s uswir ɛlayen, deg tesnawit deg ukayad n BAC, deg uɣerbaz alemmas deg ukayad n BEM, deg uɣerbaz amezwaru. Yennayer, yettuneḥsab d ass n tmeɣra s wudem unṣib, takadimit deg ubrid n usebded-ines. Tutlayt tessaweḍ ad tili deg tmendawt, d taɣelnawt d tunṣibt. Ur d-neqqar ara d ayen, kullec yefra, meɛna ayen i d-nḥella ur yezmir yiwen ad t-yenkeṛ. Yak, yenna-d Lwennas deg wawal-is Win i as-yennan tamaziɣt tefna, d win iɣelten ayen ur d-iḥerri ara», i d-yenna yiwen umeɣnas n tmaziɣt. Tura akka, ama d tiddukkliwin tidelsanin, ama d ikabaren n tsertit neɣ d iɣerbazen, ssewjaden leqdic meqqren i wakken ad sfuglen s tefsut-a s lɛezza d lḥerma, imi ‘’tikli ɣef tidet tessawaḍ’’. 

  M. Smail 

  
 Yebda Useqqamu aɣerfan aɣiwan (APC) n Boudjima, iɣef yella ɣef uqerruy-is Mass Boukherroub Samil, aselway n tɣiwant-agi, yettheggi iman-is i tezrigt tis semmus n rreḥba n udlis n Boudjima.

 Ad tili tezrigt n useggas-agi, gar 19 alamma d 21 yebrir-agi ideg nella, deg temkerḍit n tɣiwant “Mohand Abdellah, (Mohia)”. D rreḥba n udlis deg tezrigt-is tis xemsa, ideg ara ttekkint wazal n 25 tezrigin, ara d-yasen seg ddeqs n lwilayt n tmurt, am Lezzayer tamaneɣt, Tizi Uzzu, Bgayet, Qsenṭina…atg. Gar tezrigin-agi ara d-yerzun ɣer rreḥba-agi, ad d-nebder gar-asent: Barzakh, Alpha, Casbah, Koukou, Tafat, La pensée, Tamagit, Richa Elsam…atg. Am wakken daɣen, ara yilin wugar n 50 n yimura d yimedyazen ara yexdem asenzi s ubuddu n yidlisen-nsen d wammuden-nsen n tmedyazt. Ad d-nadder kra ineggalen ara ixedmen asenzi s ubuddu n wungalen-nsen, gar-asen; Rachid Boukherroub, Ali Hadjaz, Amine Zaoui, Rabah Benamghar, Youcef Merahi…atg. Ad ilin daɣen yimura ilmeẓyen n tama-agi n Ouagenoun, yecban; Tinhinane Harrache, Aziz Dilem, Adaoun Abdelghani d wiyaḍ-nniḍen. Am wakken daɣen ara budden ammuden-nsen n tmedyazt yimedyazen-agi; Ahcene Mariche, Zoulikha Touati, Lounes Amezian, Idir Bellali…atg. Imsuddsen n rreḥba-a, heggan-d leqdicat-nniḍen i lmend n ttiɛad-agi adelsan i ttraǧun s ccuq wid iffuden tamussni n tussna akked yidles. Imi yettuneḥsab d amḍiq ussnan ideg ttemlilin yimura d yimeɣriyen-nsen, yettili-d diɣ ubeddel n tikta gar yimdanen. I lemend n wannect-agi akk, ad d-yili wahil adelsan anesbaɣur, gar yisaragen d yisikwan akked waṭas n tɣawsiwin-nniḍen ara d-yilin di ttiɛad ɣef teɣzi n tlata wussan. Ma d ahil unṣib ad d-yili akka, i wass n lexmis 19 yebrir 2018, ara yilin d ass amezwaru n rreḥba-agi, yetturaǧu ad yili deg-s ɣef 10h00 n ssbeḥ, tulya tunṣibt n tezrigt tis xemsa n rreḥba-agi n udlis, syin ɣur-s d ameslay sɣur yimsuddsen n leqdic-agi. Ma seg 13h00 alamma d 16h00 n tmeddit, ad d-ilin sin n yisaragen di ttiɛad, amezwru ad d-yesker Mass Rabar Sebaa ɣef tutlayt, ma d wis sin sɣur Mass Younes Adli, ara d-yawin awal ɣef umezruy. Ma i wass n lǧemɛa 20 yebrir, yetturaǧu ad d-yili deg-s ussisen n sin yidlisen-agi “Nomades burlants” n Massa Amina Mekakhli akked “La boite de L’islam” n Mass Amine Zaoui. Ad d-meslayen fell-asen yimeskaren i ten-yuran i yimeɣriyen, ma deg tmeddit n wass ad yili usarag ameẓyan s ṣṣenf n “Table ronde”, sɣur Abdelmadjid Merdaci, Sofiane Hadjadj, Youcef Tounsi akked Habib Tengour, ara yerren tajmilt i Noureddine Saadi. Ma seg 14h30 n tmeddit, yetturaǧu ad d-yili usarag wis tlata n umaru Tarik Djerroud. Yetturaǧu daɣen ad yili ussisen n sin yidlisen-agi “D wagi i d asirem-iw” n Mass Zarouri Mustapha akked “Excuses d’outre tombe” n Mass Kheir-Eddine Merrad Boudia. Ara d-imeslayen i yimeɣriyen ɣef yidlisen-agi i yuran. Ma deg tmeddit n was, ad yili usarag ameẓyan s ṣṣenf n “Table ronde”, sɣur Mass Said Chemakh, Allaoua Rabhi akked Amar Imegrachene. Syin akkin ɣef 14h30 n tmeddit, ad d-yili usarag wis rrebɛa ɣef Si Muḥend U Mḥend sɣur umaru amnadi Rachid Oulbsir. Am wakken daɣen i yetturaǧu, ad yili wahil uzzig n yisikwan ɣef teɣzi n tlata wussan, gar-asen asikew n tmucuha, asikew n teklut, asikew n usnulfu, win n usuneɣ…atg. Ad tili diɣen tiddukkla tadelsant Lyra n Boudjima, deg ttiɛad s turart n yiwet n tmezgunt s tmaziɣt.

  Ha-t-an wayen i d-yenna Mass Boukherroub Samil: 

 “D akemmel i nkemmel ayen i d-nebda yakan, acu kan yal aseggas nettaɛraḍ ad d-nawi iwudam imaynuten i wakken ad ten-issinen madden. Nebɣa diɣ ad d-nesbin imura n temnaḍt-nneɣ, ladɣa ilemẓyen seg-sen, yerna ad asen-nefk tagnit i wakken ad senzen idlisen-nsen wa ad magren imeɣriyen-nsen. Iswi-nneɣ agejdan d aseqreb n udlis s imeɣri u d tagnit daɣen n tmussni gar umeɣri akked umaru. Nekk ttwaliɣ rreḥba n udlis am taggara n teqbuct n ddunit, i yettḥettimen lɣaci ad ferǧen ad slen…atg, ula d rreḥba n udlis akken, tettak lebɣi i medden akken ad ɣren, akken ad issinen. Ssarameɣ kan, tiɣiwanin-nniḍen n ladayra-nneɣ, ad xedment akka neɣ ugar, i wakken ad d-nessuffeɣ tamnaḍt-agi n Ouagenoun seg tatut, ad tuɣal ad tettwibder am temnaḍin-nniḍen”.

  G. A. 

  
 Seld kra n yidlisen i yettwarun ɣef ugrawliw Lwennas Meɛtub, abeɛda wid n Yala Seddiqi, Muḥemmed Gaya, Nadya d Malika Meɛtub, a-t-an yessufeɣ-d ussan-a kan Mass Ṭeyyeb Iqubac, neɣ Ɛebdelli s yisem adeblan, yiwen n udlis d amaynut s uzwel « Matoub Lounès, notes et souvenirs d’un compagnon de lutte », ɣer teẓrigin Fauves éditions n Paris. Deg wugar n 170 n yisebtar i tegber, yewwi-d umeskar deg tektabt-a aṭas n tnagiwin ɣef Lwennas Meɛtub, ayen yedder yid-s d wayen ur d-yenni fell-as ar tura. Maca daɣen, ɣef wawal n bab n udlis, ad yaf yimeɣri tidet yerzan kra n tedyanin d wugar n tafat ɣef wayen ur nban ar tura akken ilaq i wid iḥemmlen anaẓur-a aɣewwaɣ, i d-yesɛeddan akk tudert-is d amennuɣ, akken yenna deg yiwet seg tezlatin-is: “Imi i d-luleɣ d Aqbayli, isem-iw imenɣi”. Dɣa, nezmer ad nɣer aya s tefransist, deg tduli n berra n udlis: « Lwennas yella dima d aliketrun ilelli, neɣ ugar n waya. Tella d ssebba, war ccek, i t-yeǧǧan yettban-d am wakken d amdan-nni ur bɣin di tmurt-is ɣur kra n yigrawen isertanen, n tddukkliwin i d-ilulen deg tnekkra taqbaylit-tamaziɣt n 20 yebrir 1980, d waṭas n wudmawen idelsanen akked yinaẓuren i yettwaḥesben d imḥaddiyen ». Ihi, ɣas ini yefka-d umaru deg udlis-a, timentilin i yeǧǧan mmi-s n tewrirt Musa yuɣal, yiwen n wakud akken, rewwlen fell-as kra n yimdanen n tsertit neɣ n yidles. Ayendin d isteqsiyen iɣef yeɛreḍ umeskar ad d-yerr s wayen ixuleḍ Lwennas Meɛtub abeɛda, d wayen iwala, neɣ yettwali, deg unnar. Ayen yerzan asuffeɣ n udlis-a di Tmurt, yenna-aɣ-d Mass Ṭeyyeb Iqubac: « Aql-i walaɣ yiwen n umaẓrag di Tmurt. Yezmer lḥal ad t-id-yessuffeɣ deg wayyur i d-iteddun ». Ilul Ṭeyyeb Iqubac di Tewrirt Ɛemruc, di Bgayet, aseggas n 1953. Seg useggas n 1975, netta yettidir di Fransa. Yettwassen s temmeɣnest, s yisefra-s, d tdukli-is akked uɣewwaɣ.

   M. K. 

  
 Tella-d temlilit i d-ijemɛen iselmaden n tmaziɣt n umalu n tmurt (aɣir n Wehran) akked umaswaḍ i d-yellan i lmendad-nsen, Mass Abdellah Arkoub. Leqdic-a iɣef yerza umaswaḍ, yekcem deg usenṣeb n kraḍ n yiselmaden (sin n uɣerbaz amenzu, yiwen n uɣerbaz alemmas). Ifures tagnit Mass Arkoub I wakken ad yessuter seg uɣella n usileɣ deg tenmehla n usedwel akken ad d-ssudsen timlilit n usileɣ ara t-id-yesgerwen d yiselmaden-a i yiwen n wass. D ayen i d-yellan ass n arim, 15 deg tuber 2018, seg 9 n ssbeḥ armi d 16 n tmeddit. Ula d iselmaden, fursen tagnit deg-s, bedren-d akk uguren i d-ttemlilin deg unnar segmi bdan, acku aselmed n tmaziɣt i yiɛerbawalen mačči am uselmed-ines deg tmurt n leqbayel. Rnan-d fkan-d u sumren-d tarrayin i sseqdacen di tneɣrit d wamek sselḥuyen timsirin-nsen akked yinelmaden. D isteqsiyen iɣef i d-yerra umaswaḍ-nsen s yiwellihen i asen-d-yefka ɣef teɣzi n wass, d wamek i ilaq ad mɛamalen s lekyasa akked leḥdaqa d yinelmaden neɣ d yimawlan-nsen akken ara asen-sḥemmlen tamaziɣt, ladɣa imi taɣult-a d tamaynut di temnaḍin-agi. Akken daɣen i d-yella umeslay ɣef ugbur i ilaqen ad yili deg uṣenfar deg tesmilin yecban tigi, imi i asen-yefka iṣenfaren ara ḍefren ladɣa i uswir amenzu n tmaziɣt (aseggas wis ukkuẓ). D ass igerrzen i ssezrin yiselmaden-a s lferḥ, aṭas i d-ugmen, rnu ula d imḍebbren n wammas-nni ideg d-tella temlilit, umren u snesfen akken iwata yis-sen. Ad d-nesmeki kan belli aselmed n tmaziɣt di Wehran, yebda deg useggas n 2015 s yiwen n uselmad kan, imir-a yewweḍ umḍan ɣer 9 n yiselmaden. D Mass Arkoub Abdellah akken i d-nezwar deg-s i d amaswaḍ yellan i lmendad-nsen, s zzyada ɣef wasunen yeṭṭef di Tizi Uzzu, nenna-d yerna yeṭṭef iselmaden n Wehran, yerna wid n Sidi Belɛebbas d wid n Tala Yemsan.

  Khaled. A. 

  
 Tettkemmil tecrift taseklant i d-tettheggi seg tikkelt ɣer tayeḍ tddukkla Asaki n tɣiwant n Ticci, i d-yezgan s wazal n 16 n yikilumitren ɣer Usamar n waɣir n Bgayet. Dɣa, ass n sed, 16 deg wayyur-a ideg nella, d amaru-aneɣmas aqbayli Mass Allas Di Tlelli i yellan d inebgi n temnaḍt-a mm yiftisen, akken ad d-yawi awal ɣef udlis-is aneggaru i d-yesuffeɣ d tajmilt i tmeɣnast n tlelli Katya Bengana, s uzwel n « Katia Bengana : La lycéenne qui a nargué l’islamisme». 

 Deg wayen i d-yenna deg usarag, i idumen azal n 4 n yisragen, yemmeslay-d abeɛda umsarag ɣef umennuɣ n Katya mgal lḥiǧab d tesnakta taɛrabt-tineslemt. Yewwi-d daɣ awal Mass Allas ɣef yizen n Katya ɣef wayen yerzan lḥiǧab i d-ibanen d ansay aqbur deg Usamar Alemmas, azal n 80 n leqrun send talalit n Ɛisa. Ansay-a, yufa-d iman-is di tεebranit, send ad t-yerfed Saint Tertullien di tmasiḥit, ɣas ur d-yeddi di Ṭṭura (Bible). Yemmeslay-d Allas dɣa amek yuɣal uceṭṭiḍ-a d ttawil i urkaḍ n tmeṭṭut d usfaḍ n yidelsan iwerdanen.

 Deg usarag, yella-d daɣ umeslay ɣef tlawin i iqeblen lmut wala azaglu n usberbar-nni, d ɣef kra n tlufa n tsertit. Ma d isteqsiyen, qqnen ladɣa ɣer yiseggasen-nni n rrebrab, ɣer tmetti taqbaylit, ɣer tlelli n umdan d ɣer tmagit s umata.Ɣer taggara n temlilit, deg wadeg n usenzi s ubuddu am wakken yella di tannumi, yefren Allas Di Tlelli ad yeg tikci s ubuddu n udlis-a ɣef tlemẓit Katya Bengana. « Di tmuɣli-w, anecfu (la mémoire) n yimeɣrasen d wasaḍen i yeddren di yiwet n tallit yid-nneɣ, ur d-yewwi ara ad yenz s yidrimen. 

 D tamsalt n tezdeg d leqder i nutni d yimawlan-nnsen (…) », i aɣ-d-yenna Allas Di Tlelli. Ad d-nesmekti d akken ddeqs n yimura, imeɣnasen d yicennayen i yekkin deg udlis-a imezdi, seg-sen ad d-nebder Yusef Zirem, Malika Dumran, Zedek Mulud, Kamal Tarwiḥt d wiyaḍ. Aqeddic n ubuddu n udlis i tnubit-a i d-yesbeggnen addud-is mgal arkaḍ n yizerfan, yebda-t umeskar, ɣef wawal-is, ugar n 4 n yiseggasen ɣer deffir. Syinna, mi d-mden akk yiḍrisen n yimekkiyen, yeffeɣ-d kra n wakud aredqal ɣer teẓrigin La Pensée n Tizi Uzzu. 

<p style="text-align:right">  M. K. 

  
 Deg yiseggasen yezrin, ur yelli deg lbal n yimdanen d akken aḥric n usellek ad yili d annar uɣur ara adfent tulawin. D tasga meḥsub yettwaheggan i wid yesɛan tabɣest acku d amager n twaɣiwin n yiberdan, n tmes, n zlezla, leḥmali d waṭas n lecɣal ideg ṭṭuqten lehmum. Maca, akken i llan yirgazen ikesben tabɣest i llant tulawin sut tebɣest. Hafida Laouadi, d yiwet n tmeṭṭut yessaramen seg temẓi-s i wakken ad tili « d tanejbart » i wid yeḍrurin. Akken kan i d-teffeɣ seg tesdawit d tajenyurt, tekcem annar n usellek deg useggas n 2007 s usellun (grade) n lyuṭna. Mi tekfa tannant, aseggas mbeɛd, tuɣal d lqebṭan anda i tella d timḍebbert deg tnedbalt n uḥric-a yellan deg temdint n Tubiret. Deg 2011, tbeddel amekkan, tuɣal d tanemhalt deg yiwet n tenmehla yellan dima di Tubiret, uqbel ad d-tuɣal alamma d tanmehla-nsen. Deg waggur n yulyu 2017, tettuɛeggen d timḍebbert deg Bechloul anda i tella weḥd-s gar yirgazen, mi d-tenna : « Aql-i xeddmeɣ gar yirgazen, ala nekk i d tameṭṭut gar-asen, maca ur d-mmugreɣ ara iɣeblan. Amahil-nneɣ, iteddu akken iwata, ttqabaleɣ tiswiɛin akken bɣunt ilint, imi ḥemleɣ aḥric-a n usellek. » Am wakken i aɣ-d-tenna Massa Laouadi, d akken tura deg uḥric n usellek aṭas n tlawin i yettuɛeggnen i wakken ad d-lhint d usellek deg teswiɛin iweɛren ayen yecban alluy ɣer wanda yebɛed d wayen icudden s asellek seg yifran.

   M. Smail 

  
 Asenfar n useggem d tduli n wannaren, yeffeɣ-d i waṭas n tɣiwanin tallit-a taneggarut, gar-asent taɣiwant n Yiderginen i d-yezgan s tebɛed n wazal n 45 n yikilumitren ɣer Usamar n Bgayet. Dɣa, seld kra n uɛeṭṭel i icudden abeɛda ɣer lexsas n tedrimt, qrib yekfa usenfar s timmad, n tduli n unnar agejdan, imi temmug yakan tduli. ‘’Tura akka, nezmer ad d-nini amur ameqqran n lecɣal yemmug meskud qqimen-d kan sin. Yettusemma, tura mi nessa taduli i unnar, yeqqim-d kan usbedd n yijqa n tafat akked cwiṭ n ureqqeɛ daxel n unnar », i aɣ-d-yenna yiwen seg yimḍebbren n tɣiwant n Yiderginen. Yewwi-d ad d-nini xussen ayendin yimeḍqan d tzeɣwa ideg zemren ad d-sbeyyinen tizemmar-nsen yilemẓiyen n tɣiwant-a n Yiderginen, ama d ayen yerzan ɣer uḥric n waddal, isilaɣ, ɣer yidles d yiḥricen-nniḍen. Ɣef waya areqqeɛ n unnar-nsen aɣiwan i d-yezgan di tlemmast n Yiderginen, ad ten-yeǧǧ xersum ad ssemrasen addal n ddabex n uḍar s wugar n rraḥa d tɣellist. Tugart-tugart ma neẓra belli deg wayaqeddac, llan ur ttheyyin s waṭas tiberziwin (tournois) acku ur sɛin annar iwulmen, neɣ ma heyyan-d ad d-heyyin anda-nniḍen. « Aṭas-aya nettraǧu annar-nneɣ deg waddad igerrzen am wa. Tura yella wamek ara nesṭuqqut seg warmuden inaddalen. D ayen iseg ara d-sfaydin ama d arrac imecṭaḥ neɣ d ilemẓiyen », i d-yenna yiwen seg Yiderginen. Ad d-nesmekti d akken yeffeɣ-d usenfar-a i tɣiwant n Yiderginen s yidrimen n wayen iwumi qqaren FCCL. Yekker-d s wazal n 43 n yimelyan n dinar, neɣ ugar n 04 n yimelyaren n santim. Deg-s, gar cwiṭ n waṭas, taduli n unnar s ugazun, abnaw n ufrag d tseddarin, asbedd n unagraw n ujmaɛ n waman n ugeffur, asbedd n tafat d ubnaw n texxamin n usteɛfu d ucuccef.
  M. K. 

  
 I lmend n tlallit n teẓrigin Ccix Muḥend Ulḥusin, i yellan ɣef uqerru-s sin n yimedyazen: Mbarek Gamar d Fahima Seddiri, newwi-d awal akked Massa Seddiri ɣef teẓrigin-a d ɣef kra n tlufa-nniḍen.

  Aɣmis n Yimaziɣen: Mbeɛd acḥal d akud kunwi d tazzla, tessawḍem ad d-tesnulfum tiẓrigin timaynutin. Amek iga uḥulfu-nwen? 

  Fahima Seddiri:  Nefreḥ mačči d kra, acku aṭas i neɛteb i wakken ad naweḍ iswi. Tura zemreɣ ad d-iniɣ nger nnehda ɣas iqeddicen-nniḍen ttraǧun-aɣ. Maca, skud ayen yellan d agejdan tefra taluft-is, neẓra nezger tuɛert, aql-aɣ nhegga i kullec.

  Seg melmi d wamek i awen-d-tusa tekti ad tegrem deg usenfar-a? 

 Seg yilindi di temlilit n tmedyazt n Uqbu, nella nettmeslay nekk d Dda Mbarek ɣef usenfar-agi. Nniɣ-as belli bɣiɣ ad d-ssufɣeɣ ammud n yisefra, dɣa yemmeslay-yi-d d akken yemlal-d aṭas n wuguren mi d-yessufeɣ adlis-nni-ines “99 d asefru”. Akka i d-tebda tekti. Syin d afella tennerna mi yi-d-isumer ad nekker ad d-nesnulfu tiẓrigin-nneɣ. Nekk si tama-w, dindin i as-rriɣ s “ih”.

  Ahat mačči s teshel i tewwḍem iswi? 

 Akka! Asenfar-agi yusa-d yewɛer, maca nekker-as s tebɣest. Ula d lebɣi ur aɣ-yenqis, ɣas nemmuger-d iɛewwiqen. Iban send ad iger yiwen deg kra, ilaq ad yili ihegga i wuguren i yezmer ad d-yemlil. Nekni dɣa, nqubel-iten, ur ten-neǧǧi ad aɣ-sḥebsen abrid, acku ayen iɣef nelḥa d wayen iɣef ara nelḥu, neẓra yuklal leɛtab.

  Ma nebder-d isem-nsent, d anta tamentilt i ken-yeǧǧan ad asent-tsemmim tiẓrigin Ccix Muḥend Ulḥusin? 

 Seld imi nemcawer gar-aneɣ, neɣtes ad asent-nefk isem-agi. Aṭas n yismawen i yellan deg wumuɣ, i nella nettxemmim d anwa ara yersen fell-sent. Dɣa, di taggara nefren ad ilint s yisem: Tiẓrigin Ccix Muḥend Ulḥusin. Akka meqqar d tajmilt i as-nerra i umussnaw-a amazray, d umedyaz-a ameqqran.

  Tura mi d-nnulfant dayen, d anwa leqdic i d-tettheggim? 

 Ahil meqqer, maca leqdic amenzu ad yili d tajmilt i yiwet n tmedyazt taqbaylit. Isem-is ad awen-t-ǧǧeɣ d tamuffirt i mi ara d-yeffeɣ udlis ma yebɣa Rebbi.

  Ad d-nuɣal ɣer Fahima Seddiri tamedyazt. Amek addad-im akked yisefra? 

 Nekk ttidireɣ s usefru, akked tira s umata. Teẓriḍ kan addad n yirummas n tmedyazt nekk d tameslubt seg-sen.

  Acu tenniḍ ɣef umecwar i d-telḥiḍ ar tura deg umaḍal n tmedyazt? 

 Ahat amecwar ur yelli wezzil. Maca, ur t-twaliɣ ara ɣezzif imi tikli-inu di tira ssarameɣ ad teddu s teɣzi n tudert-iw. Werǧin ǧǧiɣ imru segmi t-ddmeɣ tikkelt tamezwarut. Ɣef waya i bɣiɣ ad yezg ɣur-i, ad bnuɣ yis-s ayen i urɛad bniɣ.

  S yisem-im d tamedyazt i d-yufraren deg tfaskiwin, amek tettwaliḍ aswir n tmedyazin Tiqbayliyin? 

 Nekk ad d-iniɣ igerrez skud yal tafaska ttlalent-d tmedyazin timaynutin. Skud daɣen nettwali tilemẓiyin gant-as azal i usefru, mazal ad taẓ tmedyazt n tlawin-nneɣ ɣer sdat.

  Tanemmirt ɣef tririyin. Awal-im n taggara… 

 Ssarameɣ tiẓrigin-agi d ayen ara d-yawin ugar n tegnatin i yakk wid yettarun s tmaziɣt. D ayen ara d-yernun afud i tutlayt-nneɣ. Ad snemreɣ Dda Mbarek ɣef uɛiwen-ines. Tanemmirt i kemm a Kaissa i yi-d-yefkan tagnit.

  Testeqsa-tt Kaissa Khalifi 

  
 Aḥris 1u Deg uḥric-a n tesleḍt, ad nẓer limarat n timawit deg tullisin yellan deg wammud “Tuɣalin”, ad d-nwali amek i d-ttagmen yimyura imaziɣen seg tgemmi d yidles imawi, gar-asen Ɛmer Mezdad.?

 Ad d-nẓer, diɣ, d acu-tent tewsatin yellan deg timawit i d-yettbanen deg yiḍrisen-is imaynuten, deg-s ad nwali aseqdec-is i tewsatin-a.Tizrawin i yettwaxdmen ɣef ufares aseklan n Ɛmer Mezdad, beggnent-d d akken d amaru yettuɣalen s waṭas ɣer timawit akken ad yebnu iḍrisen-is. Gar-asen Amer Ameziane, i d-yennan : “ Mezdad d ameskar yettwaɣran aṭas acku tira-s, ɣas ulamma d tamaynut, tuɣ-d aẓar si teskla taqburt. Yesseqdac xilla n leṣnaf n tsekla taqdimt ama d tamacahut, ama d lemtul ama d ayen -nniḍen”. Ula deg wammud-a i nextar i tesleḍt, yesseqdec tiwsatin n timawit: Timucuha d iwudam-nsent, inzan d tumgisin…

  Ticraḍ n timawit deg   tullisin Tuɣalin s ubrid n umyeḍres   Assaɣ yezdin timlilit n   sin yeḍrisen deg tullisin-a 

 Assaɣ yezdin timlilit n sin n yiḍrisen, d annaw tesɛa tmiḍrant “amyeḍres”, daɣen ɣer daxel n wassaɣen yezdin timlilit n sin n yiḍrisen, llan wannawen , s yis-sen ara nessiweḍ ad d-nekkes ticraḍ n timawit yesseqdec Ɛmer Mezdad.

  Aɣbalu (référence) 

 Aɣbalu dayen i d-yettawi umaru seg uḍris-nniḍen, dayen i d-yettbanen, maca ur d-yeskan ara aḍris ansi i d-yettwakkes.Ihi, Ɛmer Mezdad yessexdam iɣbula, dayen ara d-nwali deg yimedyaten-agi :

  Iwudam n tmucuha 

 Yuwi-d iwudam yellan deg tmucuha yellan deg timawit am : waɣzen, tteryel, azemni, tiwkilin, talafsa,…Ula d wid yellan deg tneqqist (fable) am wuccen . 

 Ma nektazal akken ilaq iwudam-a yesseqdac umsekar-a, ad d-nesmekti d acu i tawuri-s deg tmucuha n zik, mi ara d-nader “tteryel” , “awaɣezniw” di tmucuha n zik, d sin n yiwudam i itetten ayen ufan sdat-nsen. Ula s umdan zemren ad glun yis-s. Yal tamacahut tamezduɣt n sin yiwudam-a deg umkan yestewḥacen d win daɣen ibeɛden. Amdya : yura-d deg sb wis 17, tullist tamenzut « Tuɣalin » : « Yemmekti-d timucuha n wasmi yella d ameẓyan ,wissen axxam-a ma d awaɣezniw, neɣ d tteryel i t-izdɣen. Ma d win yesseblaɛen arrac neɣ d tin i ten-yeggaren di tkufit alamma jjin, ad d-awin taksumt, imir ad tent-tečč d ilqaqen » Deg-s, ad negzu d akken amaru yesseqdec iwudam-a n tmacahut taqbaylit d aɣbalu (référence ) dayen i d- ibanen deg uswir n teḥkayt (histoire) n Ɛmer Mezdad mi i d-yudder sin n yiwudam-a. Yebɣa ad d-yeglem ugar axxam- nni i yufan akken, imi yakan yestewḥac. Tis snat, d ṭṭrad ur zran ara d acu ara afen ɣer daxel n uxxam-nni. Ɣef waya, yuɣal ɣer sin n yiwudam-a. Rnu ɣer wanect-a, ddhen-is win ara yeɣran tullist-a, ilaq fell-as ad yuɣal ɣer tmucuha n teqbaylit akken ad yegzu ugar d acu d sin iwudam-a. Deg umdya-nniḍen sb :73 “ Ad k-id-yekkes gar yiɣesmaren n yiwaɣezniwen ma zemmen fell-ak”. Dagi ameskar yebɣa ad-yessebggen azalen n tddukkli, d anwa i d ameddakkel n tidet . Dayen i d –yenna deg uswir n yinnaw, d tikta-s ɣef yir atmaten, am wakkan llan imeddukkal ugaren atmaten deg tegmat yellan gar-asen. Deg tullist tis snat « Inebgi n yiḍ-nni »,sb 41. Yuɣal deg tullist-a ɣer yiwudem i yellan d asugen deg tmucuha n teqbaylit “Tiwkilin”. “Times deg ukanun la tettiriq, la tettweccim iɣerban s tili-s, tetturar yis-sen, amzun ambiwel yefka-asen tudert , neɣ maḍi ttwazdɣen :tarbaɛt n tewkilin tul-ten la gezzrent deg-sen …”. Yekfa-asent tudert, yuɣal ɣer tewkilin i yellan deg tmucuha i yettwassnen, sɛant tizemmar ad xedment ayen asent-yehwan, dayen ur yezmir ad iwali umadan, neɣ ad t-imassi s ufus-is, d asugen kan. Sb 77: “Mi kecmen deg uɛebbuḍ n lbabur amzun kecmen deg uɛebbuḍ n tlafsa yesggurṭiyen arrac’’. Ɛmer Mezdad, yesseqdec “talafsa” , yuɣal ɣer uwudam-a yellan deg tmucuha d teqsiḍin n zik, d ayen yellan d asugen , yis-s i sexlaɛen arrac , akken ad ugaden. Yuɣal ɣur-s akken ad yeglem ugar lbabur-nni, ira ad d-yini amek i meqqer iwessef-it ɣer tlafsa i yettwassnen deg tmetti taqbaylit tamensayt. Talafsa d tin yettidiren anda llan waman, s umata tettili deg tliwa. Deg tmucuha, ilaq aṣad ad ineɣ talafsa akken ad idiren di talwit ,yerna ad tilli lɣella, am wakken daɣen I as-qqaren “talafsa m sebɛa iqerra”. Daɣen gar yiwudam n tmucuha yesseqdec d aɣbalu, ad naf “Azemni” dayen i d-yebder deg sb 89. “Nenna-d amdan-a ur yelli d menwala d Amusnaw neɣ d azemni. Yessen amek teddunt temsal …”.

  Iwudam igejedanen iɣef tebna tmetti taqbaylit tamensayt : amedya   sb: 89 “Amusnaw”. 

 Amusnaw deg tmetti taqbaylit tamensayt, d win yesɛan azal meqqren, imi d netta i iferrun ccwal yettilin ama gar yiderman, tiqbilin neɣ gar leɛrac . D ayen i d-yettilin s tmussni-nsen, neɣ ula s yisefra nsen, daɣen. Yuɣal Ɛmer Mezdad, yesseqdec-it d aɣbalu, imi iwala newweḍ ɣer tallit anda ulac Amusnaw. Zik, fell-asen i tbeddd tmetti. Izen-a, dagi, yenna-t-id umaru deg uswir n yinnaw. Yuɣal ɣer uwudam “Azemni” imi deg tmucuha n teqbaylit, azemni d win yessnen, yesɛa tirmit d tmussni, d amdan i icurffen deg yal tamsalt. Deg tmucuha, d Azemni ara as-d-yeffken lxiḍ n tifrat i wasaḍ (héro) yettnadin ɣef wayen yebɣa. Tuget n tmucuha , d azemni i as-d-yettakken tifrat akken ad temmed twuri-s.

  Iɣersiwen n tneqqisin 

 Gar ticraḍ n timawit i d-yeddem daɣen umaru-a, d iɣersiwen n tneqqisin yellan deg tmetti taqbaylit tamensayit. Dayen ara d-nwali deg umdya-a. Sb 107: “Twalaḍ ay uccen, tuɣal tgersa s aḍref, kečč tuɣaleḍ-d ɣer ubrid”.Yessexdem aɣersiw , “Uccen”d aɣbalu i yellan deg tneqqisin n zik, mi ara d-addren kan awal uccen, yal yiwen yettruḥu srid ɣer tḥila d teḥerci.Yesseqdec-it d aɣbalu akken ad d-ibeggen tiḥerci n uwudam. Dɣa icubat ɣer ɣur-s.Yudder-t-id daɣen deg Sb:63 deg tullist “Am iẓiwec deg waddad”. “akka i d Lmulud Awaḍi ,anida i tt-iger tuɣ ,anda isewweq ad yessis “I teddu yid-s lmelk”asmi id-illul tesečča-s yemma-s taqejjirt n wuccen ,lḥasun akka i yeqqar”…

 yettkemmil

  Massa Drifa Hamzaoui 

  
  Isufar 

 – 3 n ṭumaṭicin 

 – 1 n tɣenjawt n lmakla 

 n ṭumaṭic yeẓdan 

 – 5 n yiɣedda n ffelgu 

 – 3 n tdeggar n ticcert 

 – 65 cl n waman 

 – 300 g n uwren alemmas

 – iẓmi n ½ n tlimet 

 – n tɣenjawt n lqahwa n lmelḥ

 – ¼ n tɛenjawt n lqahwa 

 n yifelfel aberkan

  Aheggi 

 Rret daxel n tasilt ṭumaṭic yettugezmen d iḥricen imecṭaḥ, nneɛneɛ, lmelḥ, iẓmi n ṭumaṭic, ifelfel aberkan, ticcert iqecren u yeẓdan. Rnut-as aman, tanfem-as alamma uzyagen, ad yeww azal n 10’. Sneqset i tmes, ternum-as ad yeww azal n 8’, syin trennum-as awren s usuzer u treggim-t azal n 7’ nniḍen. Yettmačča d aḥmayan s kra n tmiqwa n llim. S tezmert-nwen.

  Daya 

  
 Taggara n yimalas yezrin, taddart n Ahnid i yellan deg Tubiret, tessenhez-itt yiwet n tedyant n uṭerḍeq n lbumba ɣef yiwen n yilemẓi yellan yettmerriḥ kra n wakud uqbel ad yedden lmeɣreb. Ilemẓi-agi, iteddun rrif n ubrid, ur yerri ara ddehn-is belli yella kra yefren ddaw wakal. Ur d-yerri ara s lexbar almi i tt-yukel teṭṭerḍeq fell-as. Din din, lexbar yuɣ taddart, usan-d akk yimezdaɣ ɣur-s i wakken ad t-id-ssukksen seg lmeḥna ideg yella. Mi yewweḍ ɣer sbiṭar, iban d akken d aḍar-is i yettwagezmen, meɛna yemneɛ seg lmut. Akka tura, imi leɛwayed n temnaḍt-a bnant ɣef tdukkli d uɛiwen, bedden yimezdaɣ n Ahnif imerra ɣer twacult n yilemẓi-a iwumi llan di lmendad i wakken ad ad-d-swejden ayen iwulmen i wakken ad ibedd. Ad d-nesmekti belli tamnaḍt-a n Ahnif, yettwasnen s tegzi-ines yezḍen, yeččuren d lkazmat, tella d amkan anda ggten yirebraben. Am wakken i tella tezdi gar Tubiret, Bordj Bou Arreridj d M’sila, d ayen i asen-yessasehlen tikli d trewla yal mi ara faqen s yiserdasen ttnadin fell-asen. 

  M. Smail 

  
 Fxmis-agi sdat-nneɣ, 31 maggu 2018, ad tili tmeɣra n ucennay ameqqran i d-tefka temnaḍt n Micli, wagi d Taleb Tahar. Yetturaǧu ad yemlil d yimferǧen-is d wid i t-iḥemmlen deg yirebbi n tmurt iseg i d-yefruri. Ad tili tmeɣra-agi deg wammas adelsan Matoub Lounes n Ain El Hammam, deg temnaḍt n Micli. Yetturaǧu si tmeɣra-a, ad temlil tasa d way turew seg 22h00 n yiḍ d tasawent. Netta si tama-s, yetturaǧu ad asen-d-yexdem taḥawact ara yilin di lxaṭer-nsen. Ɣef wakken i d aɣ-d-yenna: “Ad ɛerḍeɣ ad sferḥeɣ arraw n tmurt-iw, i cedheɣ azal n 15 n yiseggasen-a”. Ikemmel yenna-d: “I lmend n waya, heggaɣ-asen-d tunṭict ara d-ixedmen agzul i umecwar-iw. Ad cnuɣ kra n tezlatin tiqdimin n lqudma, ad cnuɣ diɣ tilemmasin akked tejdidin”. Tameɣra-agi, tettekki deg wahil n waggur n Remḍan, i d-tettheggi yal aseggas Tenmehla n yidles n lwilaya n Tizi Uzzu. Ɣer taggara, yessaram ucennay bu 40 n yiseggasen n ccna, ad tgerrez teswiɛt akken iwata lḥal. I lmend n waya, yenna-d: “Ssarameɣ ad tɛeddi tmeɣra-agi akken i tt-yebɣa wul, imi kulec yettwahegga. Ḍemɛeɣ ad ferḥen yimferǧen s wayen ara asen-d-cnuɣ, nekk daɣen ad ferḥeɣ yis-sen. Imi ssarameɣ ad taččer tzeqqa, wa ad iliɣ d lebɣi-nsen”. 

  A. A 

  
 Am wakken i t-id-nɛeyyen, yakan, deg yisebtar-a n Uɣmis n Yimaziɣen, aṭas n warmuden i d-yellan da d din i lmend n usfuggel n Yennayer d useggas amaynut 2968. Ttiɛadat-nniḍen mazal ttkemmilen deg waṭas n tamiwin. Deg tɣiwant n Ayt Smaɛel dɣa, i yeggugen s wazal n 70 n yikilumiṭren i usamar n Bgayet, d amerkanti s ddeqs wahil i d-heggant kra n tdukkliwin ɣef ddemma n tmeɣra-a tansayant n Yennayer, am tdukkla tadelsant Adrar n Fad d tdukkla tinmettitadelsant Asirem n Krun. Akken ad tezdi asfuggel ihi akked yimezdaɣ n Ayt Smaɛel merra, tessuddes-d tdukkla n Udrar n Fad yiwen n zzerd d ameqqran, ideg mmezlen ugar n sin n yixfawen n ubeqri. Ma d azal n tunet yewweḍ ɣer 2000 n yidinaren. Deg waya, akken ad tessishel tiɣin si tazwara i yakk imezdaɣ, tesres imɛawanen deg waṭas n tuddar, ara yestkelfen s tuṭṭfa d ujmaɛ n yidrimen n wid yebɣan ad ḥerzen tunet n uksum i yimensi n Yennayer. Seg tama-nniḍen, thegga-d deg Uxxam n yilemẓiyen n tɣiwant yiwet n tceqquft n umezgun ɣef yimensi n Yennayer i d-yettwararen sɣur terkeft n tdukkla. Rnu-as, amsizwer adelsan akked usiwel n tmucuha i warrac imecṭaḥ, sɣur umalas Fares Idir. Ula d tidukkla tilemẓit Asirem n Krun, deg taddart n Ayt Tɛisiwt, tekker i kra n warmuden akken ad tzemmel Yennayer-a amaynut 2968 i tt-id-yufan tella. Ass n amhad tanezzayt, tebda-as s temsikkent n kra n tɣawsiwin tidelsanin akked wayen yellan seg tgemmi neɣ seg umezruy n Yennayer. Syin yella-d usihar lwaḥi d warrac s umsizwer n yisteqsiyen i d-yettwaheggan i nutni ɣef Yennayer. Ula d tilawin ttwaskecment-d akken-nniḍen deg rreḥba n usfuggel, meskud yemmug umsizwer n wunud (plat) ansayen ifazzen ara d-nawlen yifassen-nsent. Ɣer tmeddit, seld tikci n warrazen i wid d tid yekkin deg yimsizwar, tezher taddart s ccnawi n wid inuḍḥen s umeslay d taɣect-nsen armi yeṭṭef yidles ar ass-a, yesɛa daɣ Yennayer amkan. D tuɣac i d-wwin kra n yilemẓiyen akked yicennayen iqburen n temnaḍt, sdat yimeyyaten n lɣaci i d-yusan seg waṭas n tuddar.

  M. K. 

  
 Tettuneḥsab tɣiwant n Mɛatqa gar tɣiwanin timenza deg lɣella n uzemmur. Aseggas-agi, txuṣ s waṭas lɣella-agi : d aseggas anda yella lexsas meqqren deg ɛecra (10) n yiseggasen ineggura. Sdat n lexsas-agi i d-yellan deg tmanaɣt n uzemmur, medlent tuget n tseyar tiwwura-nsent. Ɣef waya, dɣa, qqlen kra n yimɛelmen n tesyar, ttaɣend azemmur seg yigerzuyen-nniḍen, ula seg tmurt n Tunes, akken ad d-jemɛen amur meqqren n lɣella n zzit n uzemmur. Rnu ɣef lexsas n uzemmur, lehlak i iḥuzan amur ameqqren n yigran n uzemmur s ssebba n ubeɛɛuc n uzemmur (mouche d’olive). Dɣa ma nerra tamawt ɣer temḍiqt-agi n Mɛatqa, ad naf abeɛɛuc-agi n uzemmur, yeeseɣli-d yakk kra n uɛeqqa i iḥuza ɣer laqɛa. Ad txas w waṭas lɣella n zzit n uzemmur, aseggas-agi, dɣa tagnit i ifellaḥen n tɣiwant akken ad senzen ayen i d-yeggran seg useggas iɛeddan. 

  Ali Zlouk 

  
 I tikkelt-nniḍen, texser terbaɛt n yilmeẓyen n leqbayel JSK sdat n terbaɛt DRB Tadjnanet s ugemmuḍ yiwen ɣer ulac, ass-nni n lǧemɛa.

 Tugi ad taf iman-is terbaɛt-agi n JSK. Seg 10 tuber ar tura, werǧin terbiḥ deg unnar-is, deg unnar n umenzu n unbir n Tizi Uzzu. Ma tedda-tt akka, ha-tt-an ad truḥ srid ɣer uḥric wis sin imi gar trebbuyaɛ tineggura i d-tezga akka tura, ala snat i teǧǧa. Mebɛed lexsara-agi-ines akked DRB Tadjnanet, aṭas n yimferǧen, diɣ, i yeṭṭalaben rwaḥ n usleɣmay Noureddine Saâdi. Llan wiyaḍ-nniḍen, zwaren i lkar n yimyuraren mi d-uɣalen deg Tadjnanet, ḥebsen-ten u reggmen-ten. Acu kan akken qqaren ‘’Tissirt mi ara tent-taɣ deg rryac, ula i as-d-xedmen yiɣuraf’’. Ihi, yeṭṭaxer uselɣmay neɣ uselway n JSK, ssumma yiwet. ‘’Tarbaɛt ur nezmir ad terbeḥ tirebbuyaɛ tineggura am Blida, Biskra, Tadjnanet…atg i yellan d tineggura, amek tebɣam ad terbeḥ timliliyin akked El Harrach, USMA, CSC ? i yettwali yiwen yimfereǧǧ. Amur ameqqran n wid yetabaɛen JSK, walan d akken ugur n terbaɛt-agi n yilmeẓyen n leqbayel d aswir n yimyuraren. ‘’Ur sɛin ara aswir iwaten i wakken ad uraren deg D1. Amur ameqqran deg-sen, ur sɛin ara amekkan-nsen deg terbaɛt n JSK. Ad d-tekkseḍ sin neɣ tlata, daya’’ i d-yenna Amar, yiwen yetabaɛen tarbaɛt-agi n JSK. Ɣef lecɣal-agi n yimyuraren, dɣa, aṭas i yesḍelmen aselway aqdim, Hannachi, imi ɣef wakken ttwalin d netta i d-yewwin imyuraren-agi. ‘’Yerra JSK d lluzin, yettaɣ, yeznuzu, kan akka. Llan yimyuraren, ur ssinen ara amek ara ḥebsen ula ddabex’’, ikemmel yenna-d Amar. Werǧin tewwiḍ terbaɛt n yilmeẓyen n leqbayel ɣer uswir ama wagi, deg umecwar-is. Ula d asleɣmay Noureddine Saâdi la as-yeqqar ‘’D acu yellan deg-s ma teɣli JSK. Ɣlint akk terbbuyaɛ, ala nettat’’. Awalen-agi, ssarfan mliḥ imferǧen. Iɣaḍ-iten lḥal aṭas. Llan wid yettwalin, daɣen, d akken imyuraren n JSK, ur leɛben ara s leḥrara, neɣ s nnif. ‘’Ur tturaren ara s trrugza am wid n zik. Ur d-cliɛen ara deg terbaɛt n JSK, efk-asen kan tadrimt. Yiwet n tikkelt i d-yewwi umyurar iswi, yuẓẓul deg unnar. Taẓalit deg lǧameɛ, deg unnar d iswiyen. Mačči s ncallah ara rebḥen’’ i d-yessegra s zzɛef yiwen gar yimferǧen. Mazal 10 temliliyin, syin ad d-iban umḍiq ara teṭṭef terbaɛt-agi n JSK. ‘’Ad teɛqel Faḍma argaz-is’’.

  Hocine Moula 

  
 <span style="text-decoration: underline;"><em> Isufar </em></span>

 1 n uyaziḍ n 1.5kg

 1 n tebselt

 200 g n treɣlin

 Ciṭ n zzafran

 1 n tdeggert n ticcert

 3 n tɣenǧawin n lmakla n zzit

 2 n tɣenǧawin n lmakla n mayzina

 1 n tɣenǧawt n lmakla n wudi

 Lmelḥ akked yifelfel

 <span style="text-decoration: underline;"><em> Aheggi </em></span>

 Sirdet ayaziḍ-nni s llim, teqlum-t daxel n zzit, syin ternum-as lmelḥ, ifelfel aberkan, lebsel, ticcert akked zafran. Err-as lkas n waman, tanfem-as ad yeww azal n 20’ s ddaw n tmes taḥlawant. Sirdet tireɣlin-nni, tgezmem-tent ticefran. Mi tessefsim udi-nni daxel n tmeqqlit, terrem-tent s daxel ad d-qqlunt azal n 5’, yuɣ lḥal treggim-tent. Sxelḍet mayzin akked lmarqa n uyaziḍ, ternum-t i treɣlin u tanfem-as ad yeww. <em>S tezmert-nwen</em>

  Daya 

  
 Aḥric wis 2

 Iḍ-nni yettak anzi s ass seg wakken i d-tessufeγ tziri tuccar-ines. Ayyur-is i d-yessaknen udem-is akken yessefk yerra iẓra-nni yettiṛṛiqen amzun ssemγin-d allen n teẓrureq. Yelqeḍ-d aṭas seg yiẓra-nni, ibubb-d almi yugi ad yeddem, yuγal s axxam, yenna-as i Duduc: ‘’Ɣas ur ttḥebbir i kra a uletma, llan iεessasen d At yigenwan yid-neγ’’. Yemdel allen-is, din din yeṭṭeṣ. Azekka-nni, ngum ur ğğin yitran igenni mi akken i ten-id-tessker Miγisa seg yiḍes, tenna-asen: ‘’Ass-a yessefk ad nessegmeḍ isurrifen-nne&amp;gamma,; ad nerzut γef ulqaε n teẓgi akken ad d-nezdem isγaren’’. Tuγal teddem-d aḥric n yiwet teḥdert n uγrum, tebḍa-asen-tt deg sin, tenna-asen: ‘’Axet-n akin, ṭṭfet tura aγrum-agi, d ayagi kan i yellan, maca, mačči tura ara t-teččem, ar deqqal!’’. Tuγal tezwar sdat-sen, nutni ḍeffren-tt. Duduc terra tiḥedrin-nni n uγrum deg snat s aqelmun-is, acku Ḥmiṭuc ulac akk γur-s kra n umḍiq anida ara yeddem amur-is, iεebba i yiman-is iẓra-nni i d-yelqeḍ deg yiḍ almi ur yezmir ad yeddem kra-nniḍen. Lḥan akken ddeqs n yisurrifen, Ḥmiṭuc yezga yessegray aḍar γer deffir, yerra iman-is yessikid s axxam. Akken iger baba-s tamawt γef wayen, iεeggeḍ fell-as, yenna-as: ‘’Ḥmiṭuc, acuγer akka tessikideḍ kra yekka wass γer deffir?’’. Ḥmiṭuc: ‘’Nnaγ a ba, d amcic-iw acebḥan kan i ssikide&amp;gamma,; a-t-an yuli γef lqermud, yeqqar-iy-id s tfettusin-is awi yid-k talwit a Ḥmiṭuc’’. Miγisa: ‘’D nnεi-k d lberdeε-ik, wahin mačči d amcic-ik amellal, d iṭij i d-yewwten s aḥelyiw almi yuγal yettfeğğiğ akkahin’’. Ḥmiṭuc daγen mačči d amcic i iwala, d iẓra-nni i d-yewwi yid-s i yesrus deg ubrid γef tγerγert s lexmata wa deffir wayeḍ. Akken wwḍen γer yiwen uxenduq deg tlemmast n ulqaε n teẓgi n ṭṭlam, yenna-asen dda Mira bu yisγaren i warraw-is: ‘’Ahaw tura ẓewret γef yiman-nwen, awit-aγ-d isγaren γer dagi, ad nessiγ yis-sen times akken ur ken-igezzem ara usemmiḍ-agi yekkaten s aqerru! Ḥmiṭuc d Duduc ufgen am lebraq, din din ssulin tirect n yisγaren n maras annect n tqubbet. Ssaγen times yessekren ajajiḥ yekkaten ad imassi igenni. 

 tettkemmil

  Seg Kabyle.com 

  
 Ansay Asečči n yiɛessasen, d yiwen gar wansay iqburen i mazal yuɣ izuran-is deg tmetti taqbaylin. Dɣa, ad d-yili Usečči n Umɣit deg taddart n At Zɛim yettabaɛen ɣer tɣiwant n Mɛatqa, ɣef leḥsab n imḍebbren n tesseqamut n taddart, ass 18 seg waggur n ɣuct 2018 deg taddart n At Zɛim, deg ljameɛ n Umɣit. Akken tuɣ tannumi tesseqamut n taddart, yal aseggas tessuddus-d asečči-agi, d tagnit i yemzdaɣ n taddart d tuddrin yakk n tɣiwant i wakken ad mmlilen. Tinnubga i yal yiwen yebɣan ad yerzu ɣer taddart n At Zɛim, i d-yezgan deg unzul n tɣiwant n Mɛatqa i ibeɛden s wazal n 3 n yikilumitren ɣef tlemmast n tɣiwant, tirza igerrzen.

  Ali Zalouk 

  
 D tidet asegmi n uqcic ibeddu sɣur yemma-s, d tidet d axxam i d aɣerbaz amenzu n uqcic. Meεna, yiwen ur yezmir ad yeffer d akken aselmad deg uɣerbaz amenzu yettkemmil i usegmi-nni, dɣa yetturar nnuba tameqqṛant deg ttrebga n uqcic, rnu i uselmed-is daɣen. Ma yella nemmeslay-d ɣef ccan d wazal n uselmad gar zik d tura, yewwi-d fell-aɣ ad d-nini tidet, imi leqder-nni i yesεa zik yugar s waṭas win n tura. Dɣa zik, ama d anelmad, ama d timetti, neɣ d imawlan, fkan-as azal i uselmad, ttqadaṛen-t nezzeh. 

 Ma yella di tallit-a, inelmaden s umata, ladɣa deg uswir alemmas, akked tesnawit, uɣalen ur cliεen ara deg yiselmaden-nsen, llan wid yewwḍen armi i ttnaɣen yid-sen. Meḥsub ula d imawlan, ttekkan deg waya, acku stehzayen deg warrac-nsen; ur steqsayen ara fell-asen ma qqaren; ur ttnadin ara ma yella wacu i yeḥwaǧen. Seg tama tayeḍ, mmi-tsen ma yesεa aɣbel d uselmad-is, ad fken srid azref i terwa-nsen. Ɣef usentel-a, nesteqsa kra n yiselmaden i yesεan aṭas n termit deg useɣṛi, nufa-ten sεan akken ma llan yiwet n tmuɣli. Dɣa nnan-aɣ-d : « Zik, ur nuḥen ara ttawilat yellan tura, meεna arrac ḥemmlen taɣuri, qqaren seg wulawen-nsen, ula d aselmad ttwalin-t d ttawil ara ten-yessufɣen seg tallast ɣer tafat.

 D ayen i ten-yeǧǧan ttεuzzun-t aṭas ». Kemmlen deg wawal-nsen, nnan-d : « Ma d tura, kullec yella, ḥaca win ur nebɣi ad iɣeṛ, ama d idlisen, ama d ttawil n tsenselkimt, ama d internet. Lameεna, timetti tesruḥ yiwet n temsalt i yesεan azal meqqren : d asegmi. Ihi tura deg tallit-a, bran warrac i wayen yelhan am tɣuri, ttfen deg yir wansayen. Nessaram ad as-d-yuɣal ccan-is i uselmad, acku d netta i d llsas n tmussni ».

<p style="text-align:right">  K.K. 

  
 Yella-d ass n aram iɛeddan 16 deg yebrir ukemmel n temsizzelt imruyen n tmurt-iw yebdan deg waggur n duǧamber 2018 s lmendad n tneɣlaft n usedwel taqdimt Massa Nurya Ben Ɣebriṭ. Tella-d temlilit deg tesnawit Luṭfi, teḍra-d ass-nni n ttlata imi azemz n 16 yebrir yettuɣal-d i lmend n wass n tmussni. Timlilit-a, ḥeḍren-tt; lwali n Wehran, anemhal n usedwel, aɣella n Umeẓlu n usileɣ deg tenmehla, imaswaḍen n tutlayin d kra n yinemhalen d yiselmaden yettuɛegnen d nutni ara yesselḥun akud d wahil n wass s usenɛet n tarrayin i d-yewwi ad tent-ḍefren yinelmaden imttekkiyen, ladɣa mi ḥeḍren ula d inelmaden-a deg temlilit yettuneḥsaben amzun d asileɣ amecṭuḥ. 

 Ma d ayen yerzan tutlayt n tmaziɣt, llan ukuẓ n yinelmaden d igensasen n tutlayt n Dda Lmulud, sin seg uɣerbaz amenzu, sin seg uɣerbaz alemmas, d tinelmadin akken llant, ɣer tama-nsent, llant snat n tselmadin yesselmaden yakan di Wehran. Gan-t asileɣ i tnelmadin-a akken ad ssiwḍent ad d-arunt tamacahut neɣ aneḍruy amazray neɣ tanfalit akken tebɣu tili, ladɣa imi arrac-a ur ttmeslayen ara taqbaylit akken ilaq anagar yiwet n tnelmadt. Mi tekfa temlilit tameddit, nnan-asen-d yakk i wid yellan din ad uɣalen azekka 23 deg yebrir ɣer yiwet n tesnawit i d-yezgan deg tama n Kanastel, din ad d-yili ukemmel n wahil, akken ad d-banen yinelmaden ara iɛeddin ɣer uswir aneggaru ara d-yilin deg wayyur n yulyu.

  Khaled Achoui 

  
  Asisen n udlis-agi 

 D ungal yuran s tmaziɣt, s tewsit n tesrit. Yeffeɣ-d ɣer tezrigin El Amel deg taggara n useggas n 2017. Azwel-ines d “Tajeǧǧigt n teẓgi”, yettnuzu s wazal n 240 DA. D adlis n 110 n yisebtaren.

  Ameskar 

 Fuḍil Lunnas neɣ s yisem amnagru Ɛmar Waɛli, ilul ass n 15 ɣuct 1990 di taddart Sanana, di Dreɛ Lmizan. Ulamma ixus asekkud, maca ur d as-yekkis ara tabɣest i wakken ad iɣer neɣ ad yaru. Yettkemmil almud-ines deg tesdawit n Ben Ɛaknun, i wakken ad d-yawi agerdas n Master deg tɣamsa. Deg 2005 i yebda tira s tmaziɣt, ama n wungalen neɣ n yisefra neɣ n tullisin. Dɣa deg 2017, yessuffeɣ-d tlata n yidlisen, yiwen d ammud n tullisin iwumi isemma “Tudert d asirem”, wis sin d ammud n yisefra “Tiqit n tafat”, wis tlata d ungal-agi “Tajeǧǧigt n teẓgi”, iɣef ara d-nawi awal deg umagrad-a.

  Agzul 

 Di tazawra n wungal-agi, iglem-d umaru Fuḍil Lunnas taddart n “Sanana”, ideg tella tettidir twacult n Dda Yidir n At Sliman Waɛli. Syin akkin, yemmeslay-d ɣef yinig n twacult-agi n rebɛa medden, d wuguren i d-muggren deg ubrid-nsen. Mbeɛd mi d asen-yeɛreq ubrid, yewwi-ten uzeddam Frawsen s axxam n Si Gelden di tlemmast, dinna i kemmlen tudert-nsen. Ɣer sdat, teḍra-d tedyant n tayri gar Tinhinan (yelli-s n Dda Yidir) akked Frawsen azeddam. Dda Yidir, yebɣa ad yefk yelli-s Tinhinan s ddreɛ i Si Gelden bu cci, nettat tugi. Yuɣal yedda-as di lebɣi, yeǧǧa-tt tezweǧ akked Frawsen. Mi yemmut, nettat teǧǧel d tilemẓit. Ɣer taggara, n teḥkayt, yuɣal yezweǧ Si Gelden netta d Tinhinan (Tajeǧǧigt n teẓgi). Yuɣal uxxam-nsen yeɛmer s dderya, dɣa tsemma i yiwen n mmi-s s yisem n tayri-ines tamenzut (Frawsen).

  Aglam 

 Fuḍil Lunnas, ur yefki ara azal ameqqran i uglam n yiwudam igejdanen (Tinhinan, Frawsen akked Si Gelden). D tinfaliyin i yesseqdec s waṭas, Md: deg sbt 11, Frawsen yettmeslay-as i Dda Ydir ɣef Si Gelden: “Ad ak-awiɣ ɣer yiwen urgaz n lɛali yettɛuzun yal amdan, yettwassen deg udrum n At Ɛmer wali s lxir ixeddem aṭas…”. Ma d aglam n wadeg, yella cwiṭ di tazwara n wugal. Deg usebter wis tlata d uzgen n wis rebɛa, iglem-d taddart “Sanana” n twacult-agi n Dda Yidir.

  Asentel 

 Yefren umeskar ad d-yemmeslay deg wungal-agi, ɣef yiwen n wugur tettidir tmeṭṭut taqbaylit si zik, wagi d zzwaǧ n tmara neɣ mebla lebɣi. D asentel i d-yettuɣalen deg ddeqs n tewsatin n tsekla: ungalen, tullisin, tamedyazt…atg.

  Amawal 

 Ma si tama n umawal, ad naf ur yessemres ara aṭas n wawalen ireṭṭalen, ittbeddil-iten s wid n tmaziɣt. Md: i wakken ad d-yinni “Imerkantiyen” yenna-d “Inesbaɣuren”, i wakken ad d-yinni “Lǧar” yenna-d “Anarag”. Am wakken daɣen ara naf yessexdem awalen n teqbaylit iqburen, Md: Ẓmik, aɣurar, ẓiẓen…atg.

  Tutlayt 

 D taqbaylit timserḥt, ur teččur ara d tinfalyin iǧehden s waṭas. Yettwafham unamek n tefyirt s sshala, imi amaru yettales-d tadyant-agi srid. Acu kan, di kra n tikkal yesseqdac inzan deg umkan n wawal usrid. Md: deg sbt 15, “Tagi d ddunit, wa s wa ala Rebbi i yellan weḥd-s”. Taggrayt n wawal d tagi: ihi adlis-agi d taffa, ad d-yernu ɣer umeqqun n tsekla tamaziɣt. D win ara as-d-yawin abaɣur i teqbaylit, d win ara d-yeqqimen deg umezruy n tsekla-ines. 

  Adaoun Abdelghani 

  
 Am wakken i d-nberreḥ s ttiɛad deg yisebtar-a n Uɣmis n Yimaziɣen, tella-d taggara n meɣres iɛeddan deg taddart n Yiburayen, taɣiwant n Tifra, yiwet n tmeɣra d tameqqrant n uderyis, i yuɣalen tura d ansay seld sebɛa n teẓrigin-aya segmi tebda. Deg tfaska-a, tuɣal dɣa tejmilt i Ɛetmani, yiwen seg yizamulen n tezlit tamḥaddit tazwawt, ideg i as-yettunefk ubernus d yiwet n tfelwit d tageɛmirt. Nesteqsa kra n yinaẓuren i iḥeḍren i ttiɛad-a, gar-asen Ɛetmani i terza taluft, ha-t-a wacu i aɣ-d-nnan:

  Ɛetmani:  «Ass-a ɣur-i, d yiwen n wass yeččur d tadfi d tumert, gar wid-iw. Kecmeɣ-d ɣef ddemma n waya seg Fransa, i wudem n yirgazen-a i d-iheggan ahil fell-i. Ad snemreɣ tiddukkla Itri Iburayen akked tid iqeddcen i yidles-nneɣ. Aql-I, yeɛjeb-iyi lḥal maḍi seg tigawt-a n tayri d leqder i yi-xedmen». 

  Ḥasan Aḥres:  «Tamezwarut, ḥeḍreɣ ass-a s waɣan akked leqder, i tejmilt i terra tddukkla Itri Iburayen i Dda Ḥemmic. Ugar mi aql-it d amdakkel, Dda Ḥemmic, d yiwen i yekkin s tehri deg lebni n ufakan n tezlit taqbaylit. Imi yettwabeddel wahil n tfaska deg teswiɛin tineggura, terra-yi tmara ad beṭṭleɣ asihar wayeḍ akken kan ad iliɣ ɣer yidis n Dda Ḥemmic. Iban d ayen iɣef ur ndemmeɣ. Ad as-yesseɣzef Rebbi di leɛmer, acku, mi ra nsel i yiseɣrez-ines aneggaru, neḥsa yezmer ad yernu ad d-yefk i tezlit taqbaylit». 

  Idir Akeffadu:  «Nerra tajmilt i yiwen seg yinaẓuren s i d-kkreɣ nekk d ameẓyan. Ḥemmleɣ aṭas Dda Ḥemmic, ttqadareɣ-t. Yiwet n teqsiḍt, rradyu-inu tamenzut uɣeɣ-tt-id si lǧib-iw mi lliɣ d acawrar. Mi tt-ldiɣ, tmuger-iyi-d yiwet n tezlit i yuɣalen ɣer sdat gar tezlatin-iw timxeyyrin; ayen d tizlit-nni yettwassnen «Trebba-yi-d lmeḥna». Seg wass-nni, werǧin ḥebseɣ aḍfar n Dda Ḥemmic. 

  Ṭaleb Ṭaher:  «Nella merra dinna, ad neḥḍer i tejmilt-a yettwaklalen n Ɛetmani. Yerna wazal n tejmilt-a meskud mazal-it yedder unaẓur. Ur nezmir ad d-nebder deg yiwen n wawal ayen i d-yewwi Ɛetmani i tezlit taqbaylit. Ttmeslayen fell-as yiqeddicen-ines».

   M. K. 

  
 Yal anaẓur d acu i t-yeddeggiren akken ad d-yini timerẓuga yečča ugdud. Wa yettaru, wa isebbeɣ, wa yessunuɣ-d ayen yeẓra… Aya akk, akken kan ad d-ssenfalin ayen ttwalint wallen-nsen di tmetti i deg ttidiren. Ayen akk iwumi yettḥulfu unaẓur, yesslalay-d deg-s afray n tebɣest yellan yezreɛ deg wul-is. Yettdeggir-it akken ad d-yemmeslay s tẓuri yuɣen deg-s aẓar. Tiriwa-s, ttnadint tidet deg yigenni n tmussni, s tlelli. Mi it-id-teskakeḍ taluft, dɣa din ad d-yendekwal, ad yenǧǧeɛ ugur i d-yemɣin deg-s, akken ad yennal ulawen n yimdanen ara iwalin, ara yeɣren neɣ ara yeslen i wayen i d-yenna unaẓur. Anaẓur, yessenqad di temsal akken ad iswexxer iɛewwiqen i medlen tawwurt ɣef tidet yefren deffir lelwaḥ-is. D tawwurt ur nesɛi tasarut ɣer kra n yimdanen. D tin imedlen asirem i tmeddurt yeččuren d ijeǧǧigen. Adrar n temsal i d-yeɣlin ɣef ugdud, iɛeggeb-it am yir aṭṭan ur nḥellu. Tixidas n udabu akked yimḍebbren celxent tigejda swayes tbedd tmurt, ulsen-as i umezruy tira akken i asen-yehwa, mačči akken yella. Anaẓur, ur yettagad, ur yettwexxir. Ur yettuɣal ɣer deffir, ur yettawi tama n wadda. D netta i issawaḍen izen n tidet ɣer tmeẓẓuɣt n ugdud.

  Unuɣen yessedhayen   tamuɣli n wallen 

 Kamal d yiwen gar yinaẓuren. Yeqqaz seg daxel n yiman-is akken ad aɣ-d-yessaweḍ tidet s wunuɣen-ines. Tiɛubbja izedɣen ifassen-is yessunuɣen, yewwi-tt-id si temẓi-s. Unuɣen-ines, mačči d unuɣen yessedhayen igerdan. D unuɣen i sedhayen tamuɣli n wallen, jebbden imdanen am ddkir, qqaren-d izen yeffren deg-sen. D unuɣen yesɛan tamuɣli lqayen, d wid yessakayen imdanen yeṭṭsen, akken daɣen d unuɣen yesseḥracen wid yukin. Ilul Kamel Bentaha ass, 15 deg tuber 1968, yessufeɣ-d ammud-ines n yifɣal amezwaru deg usegga 2013 azwel-ines «Amicalement vôtre». D ammud i as-yefkan tagnit ad yekcem s wudem unṣib deg umaḍal n udlis n wunuɣen. Ur iɛeṭṭel ara yessufeɣ-d sin n yidlisen s wunuɣen ( bandes dessinées ) s tutlayt n taɛrabt, i as-d-ssutrent snat n tenmahliwin, Tanmehla n yilmeẓyen d waddal akked Tenmehla tazzayrit n waman. D sin yidlisen-agi n wunuɣen i yettwellihen ɣer useḥbiber n ugama akked waman. Yuɣ-d aẓar di taddart n Cerfa n Behlul, taɣiwant n Iɛeẓẓugen. Yebda amecwar-is s yisem-is d amsefɣul deg uɣmis n «Le Pays» i d-iteffɣen yal imalas, d aɣmis amenzu i yeskecmen imagraden n tutlayt n tmaziɣt deg yijga n yisebtaren-is. Tiɛubbja-ines deg usuneɣ, tdegger-it ad yaẓẓ ɣer sdat ugar, armi i d-yewwi amkan-is s wunuɣen-ines deg uɣmis «Les nouvelles confidences» akked di tesɣunt n yigerdan «Nounou». Asirem-is meqqar, iswi-s yenǧer, yewwi abrid-is yekcem i lebda s telqayt deg uḥric-agi n yidlisen n wunuɣen. Deg useggas n 2015, issewjed-d yiwen n udlis n wunuɣen (BD) s tutlayt n teqbaylit azwel-ines «Ɛeẓẓi akked Ɛezzul», d adlis i d-yewwin arraz amezwaru di temsizelt n FIBDA (Festival International de la Bande Dessinée d’Alger) n useggas n 2016 di Lzzayer. Deg useggas n 2017, yerna-d adlis ( BD) amaynut iwumi yefka azwel «Aqejmamar» neɣ amecḥaḥ akken i as-qqaren di kra n tamiwin. Deg-s, yesnerna tamuli-s deg unuɣen akken ad jebden ugar allen n yigerdan. Ula d taqbaylit swayes yura tgerrez, tjebbed ɣer teqbaylit-nni n yimezwura. Aseggas-a, kamal, yefka-aɣ ttiɛad s teqbaylit am wakken yuɣ tannumi. Yeseẓreg-d adlis n yifɣal (caricature) s teqbaylit, azwel-ines « Tafɣulit ». Kamal, yebɣa ad d-yefk akk tamussni-ines akked tiɛubja-s i tutlayt n teqbaylit, akken ad as-yernu ccbaḥa s wunuɣen-ines i d-yettmeslayen s teqbaylit i warrac d yinelmaden yeqqaren. D ttawil fessusen, ara ten-ideggren akken ad ḥemmlen ad ɣren s tutlayt n teqbaylit.

  Fahim Messaoudène 

  
 Yanis Haddadou, d yiwen n yilemẓi i yesddukklen leqraya akked ccna. Deg ussan-agi kan i d-yesuzer kra n tvidyutin n ccna  deg yiẓeḍwa inmettiyen. Akka tura, la yettheggi album-is amezwaru. Yenna-d ɣef umecwar-is :  ‘’Seg zik-iw, ḥemmleɣ ccna. Bdiɣ amecwar-iw asmi sɛiɣ deg leɛmer-iw 15 n yiseggasen. D gma i yi-ideggren i wakken ad cnuɣ deg yiwet n tmeɣra i yellan deg taddart-nneɣ, Tala Ɛetman. Seg yimir, i yebda usirem-im deg umecwar-agi n ccna. Aṭas n yimdanen diɣ i yi-d-yeqqaren i wacuɣer ur tcennuḍ ara, meḥsub ad d-ffɣeɣ d acennay. Acu kan, nekk ḥebseɣ imi i d-lihiɣ deg leqraya-inu, ladɣa imi ttheggiɣ akayad n BAC, xas ulamma zriɣ mačči d ccna ara i yi-iḥebsen ɣef leqraya-inu. 

 Mi d-wwiɣ BAC, rran-iyi yimeddukkal-iw ɣer uḥric-agi n ccna u fkan-iyi afud. Gan-iyi-d tavidyut mi tt-ɣenniɣ, suzren-tt deg yiẓeḍwa inmettiyen. Syin, aṭas n wid i yi-d-yesbeɣsen u nnan-iyi-d ad kemmleɣ deg ubrid-agi n ccna. Ihi, akken i xedmeɣ. Rniɣ-d tividyutin u rriɣ asenfar-agi deg uqerru-iw, am wakken dayen teddez tebrez fell-i : ad uɣaleɣ d acennay. Aql-i tura la sewjadeɣ album-iw amezwaru. Ssarameɣ ad yili deg lebɣi n wid ara as-yeslen. Ad snemmreɣ akk wid i yi-d-yefkan afus n tallet deg umecwar-agi-inu, mebla ma ttuɣ tawacult-iw.

  Hocine Moula 

  
  Isufar 

  – 16 n tsemmanin  

  – 1 kg n tẓurin mebla iɣes 

  – 500g n lebsel s uɣeddu 

  – 2 n tdeggar n ticcert 

  – 150g n wudi 

  – Ciṭ n zafran, lmelḥ  

  d ifelfel aberkan 

  Ahegg i

 Sirdet tisemmanin, sqecret lebsel u tgezmem-t ɣef 4, ternum ticcert , teẓdem-tt. Sefsit 100g n wudi daxel n tasilt, teqlum deg-s tisemmanin. Syin ternum-as lebsel, ticcert, zafran akked ifelfel aberkan. Smiret-as 20cl n waman, terrem-as aɣummu, tanfem-as ad yeww s ddaw n tmes taḥlawant azal n 20’. Seg tama-nniḍen, qlut-d tiẓurin s wudi daxel n tmeqqlit. Mi yewwa kullec, sxelḍet tisemmanin akked tẓurin. S tezmert-nwen

  Daya 

  
 Ussan yezrin i d-yeffeɣ s talɣa taliktrunant yiwen n wammud n yisefra d tajmilt i tmarut Tazwawt Kaysa Xalifi i aɣ-yeǧǧan ass n 25 yunyu n useggas n 2018. Ad d-nerr awellih dakken isefra i d-yeddan deg wammud-a, d wid n yimedyazen i d-yessuffɣen iḥulfan-nsen deg yifyar seld tamettant n tmarut-a tilemẓit. D taɣara-nsen akken ad d-beyynen leḥzen-nsen d uqader-nsen i tin yennuɣen ladɣa ɣef teqbaylit s teḥdeq d tegzi. 

 Ddeqs n yismawen n yimedyazen i nezmer ad naf deg wammud-a, ama d imucaɛen neɣ d ibujaden, imi yuweḍ umḍan-nsen ɣer 26. «Akken i d-nberreḥ  di  yulyu  2018,  a-t-an nsegraw-d isefra n yimedyazen i d-yessenfalin iḥulfan-nsen  s  tmeɣrut  (isefra  iwezlanen d yiɣezfanen)  ɣef tmettant n Kaysa fell-as talwit, nga-t-id d ammud s uzwel n «Ammud aberkan», nezmer ad nɣer aya deg wawal i d-yezwaren isefra deg wammud. 

 Si tama tayeḍ, yella yetturaǧu ad d-yettwasiẓreg wammud-a s talɣa n ukaɣeḍ, maca tallit n umerreḥ n coronavirus, teǧǧa ad muqqlen ttawil n internet wid ibedden i usenfar-a n ugmar n yisefra-nni deg udlis. « Ɣas ma yella yakan d asenfar n usiẓreg, nesres-d ammud-a di internet s talɣa PDF i uzdam  ilelli,  akken  ad  nebḍu  iḥulfan  n yimedyazen-nneɣ akked yimeɣriyen, daɣen ad d-issinen ugar si Kaysa Xalifi s ubrid n ufyir. Iban, nebɣa daɣ ad d-nesmekti d ad nerr tajmilt i tmarut-a Tazwawt i isqedcen di tudert-is akk tizemmar-is  i  useḥbiber  ɣef  tutlayt-is d yidles–is », i d-yeddan daɣen deg wawal n udlis ».   Ihi wid yebɣan ad ɣren ammud-a n tejmilt, zemren ad nadin azwel « Ammud aberkan » deg tɣerɣert n calameo.com, neɣ ad kecmen srid ɣer tansa-a: https://fr.calameo.com/read/000163553afcb70bf989c.

  M.
Azwaw 

  
 D yiwet n teswiɛt i iweɛren aṭas i ttidiren yimezdaɣ n temḍiqt n Yibetrunen, yetabaɛen taɣiwant n Tizi Uzzu, ibaɛden s wazal n 10 n yikilumitren ɣef tlemmast n temdint-a. Ssebba n waya, lexsaṣ meqqren n ttawilat n usiweḍ. Yal ass, tafen-d yimesebriden n ubrid n ugerzu 147 icudden gar waṭas n tɣiwanin n unẓul n temdint n Tizi Uzzu aɣbel deg rwaḥ ɣer ugerzu n Tizi-Uzzu, ladɣa ixeddamen, inelmaden akked d wiyaḍ-nniḍen yerkeb lɣiḍ meqqren s ssebba n lexsas n ttawilat n usiweḍ. Aya, yesseggray-d leɛḍil ama i yixeddamen, ama i yinelmaden. Ɣef leḥsab n wayen i aɣ-d-nnan kra n yimezdaɣ, llan tikwan anda ttɣimin ugar n 3 n sswayeɛ mebla ma iɛedda-d ttawil n usiweḍ. Ɣas ma ttawilat n usiweḍ n tɣiwant n Lemɛatqa, ttmuden-d tallelt i yimzdaɣ n temḍiqt-agi n Yibetrunen, maca aɣbel, dima, yezga. Dɣa imezdaɣ n temḍiqt-agi n Leqbayel, ssuturen deg yimḍebbren teɛna temsalt tifrat i uɣbel-agi n usiweḍ.

  Ali Zalouk 

  
 Ass n arim iɛeddan 28 deg waggur n tuber, i d-zzin 23 n yiseggasen ɣef wasmi i teɣli yiwet n tgejdit n ccna n teqbaylit, wagi d Yusef Abǧawi. Ɣef teɣzi n umecwar n 35 n ssna n lfen, aṭas n temsal iɣef yecna, gar-asent dɣa taluft n tayri n tallit-nni icebḥen i d-yebder deg waṭas seg tezlatin-is, maca yerra lwelha-s ɣer temsal-nniḍen am temẓi, asirem, tudert d lɣerba, leɣder, nnif akked lḥif. Yessuli tizlit tazzayrit s umata d teqbaylit ladɣa ɣer uswir ifazen, yecna s yiman i as-yettunefken sɣur Rebbi. Yedder tudert-is s temsarit (simplicité), iḥemmel wiyaḍ akken i t-ḥemmlen, yerna yella yettwaɛzel sɣur wallalen n taywalt d tiliẓriyin n tmurt-is send d seld tamettant-is. 

 Aṭas n wassaɣen i t-yezdin d yinaẓuren meqqren n tezlit taqbaylit di lɣerba, aṭas i ccnan akken deg leqhawi n Paris, netta d Sliman Ɛazem, Salaḥ Seɛdawi, Akli Yeḥyaten, Kamal Ḥemmadi d wiyaḍ. Yusef Abǧawi, s yisem-is aḥeqqani Ɛelyuc Muḥend Areẓqi, ilul ass n, 16 duǧember 1932, deg taddart n At Ɛelwan, taɣiwant n Ukeffadu. Am netta am yilmeẓyen akk n tallit-nni, yekker-d s leḥmala n lfen, yekcem-it ɣer wul akken d ameẓyan. Deg useggas n 1947, yefka-as Ccix Ṣadeq Abǧawi tagnit akken ad d-iɛeddi deg yiwet n tedwilt deg umaṭṭaf, dɣa d ayen i as-yefkan afud ad ikemmel, u ad d-yessuffeɣ tasfift-is tamezwarut deg Lezzayer tmanaɣt, aseggas n 1958. 

 Syin yekcem ɣer terbaɛt n Ɛemrawi Meysum, d amẓawan imi yessemras akken iwata allal n umundul. Yezger ɣer tmurt n Fransa, akken kan i tendeh tegrawla. Din i yekcem ɣer terbaɛt n Farid Ɛli, anida i gan ddeqs n tuzzyiwin deg waṭas n tmura n Lurup. Mi tefra tegrawla, yekcem-d tamurt-is, yella d amasay n terbaɛt “Variétés kabyles” di rradyu tis snat armi d aseggas n 1969, dɣa yuɣal ad ikemmel tudert-is di tmurt n Fransa. 

 Yessekles azal n 46 n tezlatin 
 Yeǧǧa-d azal n 46 n tezlatin icebḥen iweznen seg ugerruj n tezlatin ur nettemḥay seg yidles d tẓuri n teqbaylit. Gar tezlatin-is icebḥen ad d-nebder : Tiṭ d wul mxaṣamen, Ɛuhdeɣ-k, Ḥuriya 1969. Yegguma wul 1972. Aḥlil ma netbeɛ-itt akka, Qqim kan qqim 1989. Taneggarut-a dɣa d tajmilt i Lwennas Meɛtub asmi yettwawwet s rrṣaṣ deg 1988. Ula d Meɛtub seg tama-s yella iḥemmel nezzeh Yusef Abǧawi, dɣa yexdem fell-as tizlit “Armi glalzeɣ i faqeɣ”, asmi yella Yusef Abǧawi d awḥid di sbiṭar yuḍen, ula yiwen seg wid i t-yessnen ur yesteqsa fell-as. Mbeɛd yiwen n waṭṭan iḍulen, yewweḍ ucennay leɛfu n Rebbi yiwen wass n lexrif, deg 28 tuber 1996, yettwamḍel deg taddart ideg ilul s uneḥḍur n waṭas n yimdanen i d-yusan ad as-rren tajmilt taneggarut d ddeqs n yinaẓuren iqdimen i t-iwalan i tikkelt taneggarut.

  Khaled Achoui 

  
 Newwi-d awal d Mass Bouzid ɣef tmeslayt akked wansay yennayer. Ula d netta, yella daɣen d inebgi n tddukkla Numidya deg Wehran.
  

  Aɣmis n yimaziɣen : Anda tedda tmeslayt deg tama-agi n Nnɛama ? 
 Mustapha Bouzid : Ɣur-neɣ, deg yiɣrem n Ɛesla, ttmeslayen akk tamaziɣt, s umeẓyan s uwessar (imeqqranen). Ma deg ugezdu n Nnɛama, dinna nezmer ad d-nini tenger ɣer tsutwin n wass-a. Mazal-itt kan ɣer yiwessaren). 

  Amek tesfugulem yennayer ɣur-wen ? 
 Ttheggin Yimaziɣen n Ɛesla sin yimensiwen n yennayer : Amensi n Hajuja d umensi n yixf n useggas. Ihi, ass n 12 deg waggur (janvier), ttgen amensi qqaren-as Hajuja. Ad ffɣen warrac imeẓyanen n uɣrem n Ɛesla ɣer tadliwin (izniqen) i wakken ad d-jemɛen iɣenba (isufar) n yimensi, am yirden, ibawen…atg. Ad leḥḥun, ad cennun i wakken ad asen-d-slent temɣarin, qqaren : ‘’A Nanna (Jida) Hayyu, uci-d tinset-inu. Aqedduḥ-inu, yerreẓ, ucent-aneɣ sebɛa-nneɣ’’. Ma deg yimensi n yixef n useggas, senfalent temɣarin inyen, smunsiwent ilemsi (lkanun), mmalent tinufas (timucuha). Ṭṭeggirent daɣen ciṭ n tisent (lmelḥ) ɣer lkanun, qqaren-as ‘’amensi n yilemsi’’. 
  

  Aql-ik tettmeslayeḍ taqbaylit, amek i d-yella waya ? 
 D taqbaylit i yi-yeǧǧan ad issineɣ ad urziɣ (ad nadiɣ) ɣef tmaziɣt d yidles amaziɣ. S yimussnawen n teqbaylit am Dda Lmulud At Mɛemmer d inaẓuren iqbayliyen am Lwennas Meɛtub, Ayt Mengellat d wiyaḍ i tt-sneɣ. Taqbaylit, d tala, nettagem-d seg-s tussna tamaziɣt. 
  Yesteqsa-t H. M.  

  
 Yessuddes-d Umaris n yiɣsuren n yilmeẓyen d Uxxam n yilmeẓyen n tɣiwant n Mɛatqa, ass-nni n letnayen iɛeddan, u s ddaw leɛnaya n Tenmehla n yilmeẓyen d waddal, sin (02) n wussan n uwelleh d uḥesses ɣef tlufa n tmetti yemgaraden, yettḥazen ilmeẓiyen, ama dayen yeɛnan taluft n lehyuf neɣ iɣisem ( alcool). Rnu ɣef waya, awelleh ɣef yibaxixen n yibarden. Yessemres Uxxam n yilmeẓyen n Mɛatqa akk ttawilat iwatan akken ad ssiwḍen izen-nsen ɣer taggayt n yilmeẓyen yetabaɛen yir cufat. Tuget n yimḍebbren n Uxxam n yelmeẓyen, yefka-d afus n tallelt i wakken ad teddu temhelt akken iwata. Dɣa, sfehmen-d, s ttawil n tugniwin yemgaraden, imihan n tlufa n tmetti ɣef yimdanen d tmetti. Ula d awelleh ɣef yibaxixen n yibarden, yella-d deg wahil n temhelt-agi. Aṭas n yimsebriden i d-yerran lewhi-nsen ɣer leqdic-agi i d-ihegga Uxxam n yilmeẓyen n Mɛatqa.

  Ali Zalouk 

  
 Mačči aṭas-aya segmi i d-yessufeɣ umaru-amedyaz adlis-nniḍen ɣer teẓrigin tiliktrunanin Lulu.com, s uzwel « Akka i yettmeslay Zarathoustra ». Akken i d-teqqar dɣa tefyirt-a, adlis-a d tasuqilt i iga Mass Ayt Sliman i udlis anasli i yura ufelsuf Alman Friedrich Nietzsche. Akka tura, wid yeṭṭafaren tafarest s tutlayt tazwawt d yimeɣriyen s umata, abeɛda iminigen, zemren ad d-aɣen adlis-a seg wadeg n Lulu.com kan, di leɛḍil ad d-yeffeɣ ɣer teẓrigin n tmurt. S wugar n 397 n yisebtar, yeɛreḍ umaru ad d-yessezgi i tezwawt iḍrisen at tektiwin timaḍalanin n ufelsuf-a yettwassnen deg ukuẓt n tɣemmar n ddunit. D asenfar i yebda seg waṭas-aya, imi mačči d ayen isehlen usezgi n udlis akken yebɣu yili, tugart tugart tifelseft. Ilul Ḥamid Ayt Sliman deg Yiɣerbiyen, taɣiwant n Tmizart, aseggas n 1957. Yura ar tura ugar n ṭam n yidlisen, gar tsuqilin, ungalen d yisefra. Ad neɛreḍ ad d-nawi yid-s awal deg teẓrigin-nneɣ i d-iteddun akken ad aɣ-d-yemmeslay ugar ɣef uqeddic-a aseklan.

  M. K. 

  
 Deg tdidewennit-a, yemmeslay-d umaru Chahid ɣef umecwar-is deg tira akked wuguren i d-yettimlili deg unnar

  Aɣmis n Yimaziɣen: Nessen-ik d amaru, d amedyaz i d-yefkan i tsekla tamaziɣt. Mmeslay-aɣ-d cwiṭ ɣef umecwar i d-telḥiḍ ar tura deg unnar n tira… 

  Chahid Andichi:  Bdiɣ ttaruɣ seg wasmi lliɣ d anelmad deg uɣerbaz n taddart-nneɣ. Amek tessnem, zik di Merruk, llant snat n tutlatyin: taɛrabt d tṛumit, maca tamaziɣt ur telli ara. Nniɣ akked yixef-inu deg wakud-nni, i wakken ad tekcem Tmaziɣt di tmendawt, ilaq ad naru yis-s. Seg yimir-n, bdiɣ ttaruɣ isefra, ttaruɣ imagraden, aṭas seg-sen ffɣen-d deg yiɣmisen imaziɣen neɣ di tesɣunin. Kra n wakud, uɣuleɣ d aɛeggal deg Umussu n yimedyazen n umaḍal (Poetas Del Mundo). Neldi deg umussu-nni, taṣeṭṭa n yimedyazen imaziɣen n Tefrikt n Ugafa… Ssufɣeɣ-d ar tura sin n yidlisen, yiwen n yisefra, wayeḍ d tasuqqilt. Aql-iyi mazal ttaruɣ, ad qqimeɣ ttaruɣ alamma mmuteɣ.

  Tferneḍ tutlayt-ik ad taruḍ yis-s. Amek tettḥulfuḍ mi ara tt-tettmeslayeḍ s yimru? 

 Tutlayt-inu, ferneɣ-tt imi d tin i d-ǧǧan lejdud imezwura. Tuylayt-nni zeddigen, ideg ur llin wawalen i d-ikeccmen d imaynuten ɣef tmentilt n usɛerreb i d-ikecmen tamurt-nneɣ. Maca, deg yiwen n wakud, ṛeẓẓneɣ iman-iw ɣef tmaziɣin-nniḍen yellan di Tefriqt n Ugafa. Amek ttwaliɣ, mazal ixuṣ-aneɣ ad nesseqdec tutlayt-nneɣ mliḥ, ad nexdem ɣef umawal-is, ad t-nessemɣer s tira-nneɣ. Tasekla d abrid swayes nezmer ad nesdukkel tutlayt-nneɣ. Mi ara tt-ttaruɣ ttḥulfuɣ s yiman-iw umreɣ mi tt-sɛiɣ.

  Ma nemmeslay-d ɣef udlis « Iḥewwasen » i d-terriḍ ɣer tmaziɣt, acimi d winna gedged i d-tferneḍ i tsuqqilt? 

 Di tazwara, adlis n “Iḥewwasen” isem is s tespenyult “Los invasores”. D aḍṛis i yura Egon Wolff, yiwen seg yimeqqranen n tsekla n Temrikt talatant. Ssuɣleɣ-t-id ɣer tmaziɣt i wakken ad d-nesseqreb iḍṛiṣen irecmen tasekla tamaḍalant ɣer tutlayt-nneɣ. Yeɛjeb-iyi aṭas wamek yura Egon aḍṛis-is, d wamek i d-yebda seg yiwet n tekti d tafrart (idée simple), yessemɣer-it. D aya i aɣ-ixuṣṣen nekni s yimura imaziɣen. I wakken tasekla-nneɣ tamaziɣt, i yettwarun s tmaziɣt, ad taweḍ aswir amaḍalan, ilaq ad nger imanen-nneɣ deg yiḍṛisen imaḍalanen. Deg yiwen n wakud, ad nexdem mliḥ ɣef yidles-nneɣ amaziɣ.

  Anda yewweḍ leqdic ɣef tsekla tamaziɣt di Merruk? 

 Ur nezmir ara ad nemmeslay ɣef tsekla tamaziɣt di Merruk ɣef waṭaṣ n tmentilin. Tamentilt tamezwarut, tasekla tella di yal tamnaḍt: di Rrif, di Sus, deg Waṭlas… Yerna taywalt (communication) gar-aneɣ, ur telli ara. Yal tama, teṭṭef abrid-is i yiman-is. S wawal-nniḍen, yal tamnaḍt tbennu tasekla-ines d tira-ines weḥd-s, war ma tesnermes timnaḍin-nniḍen. Neɣ ma tella teywalt-nni, nettaf-it txus maḍi. Nekni di Rrif, ur nxeddem ara d Usinag ageldan n tussna tamaziɣt (IRCAM). Imura d yimedyazen irifiyen, ssufuɣen-d idlisen-nsen s yidrimen-nsen. Tikli ur teddi ara mliḥ, maca tura ula d tilawin, ssufuɣent-d idlisen-nsent akked yirgazen. Aseggas yezrin, kṛaḍet n tlawin i d-yessufɣen idlisen-nsent di Rrif. Tura, nettxemmim ad d-nesnulfu yiwet n tddukkla, ad tesddukkel imura n Rrif.

  Amek yella waddad n tɣuri d usiẓreg n yidlisen n tmaziɣt deg Merruk? 

 Imaziɣen s umata, d yiwen n ugdud ur neqqar. D wagi i d amukris wis kraḍ i yellan di tmura n umaḍal. Maca, nezmer ad d-nini addad n tɣuri di Rrif yettimɣur yal ass. Llant tddukkliwin xeddment timliliyin i yimura Imaziɣen. Llan daɣen yisdawanen n tmaziɣt di tesdawiyin n Nnaḍuṛ, Wejda, Fas, Agadir, ula d nutni smeɣren addad n tɣuri. Asinag ageldan n tussna tamaziɣt ur d-yessufuɣ ara idlisen i yimura Irifiyen. 15 n yiseggasen segmi i d-yella IRCAM, mačči aṭas n lweqt, yefka-aɣ-d 5 n yidlisen s tmaziɣt n Rrif, ur tekmil 0.01% seg wumuɣ n yidlisen i d-ssufɣen yimura Irifiyen s yidrimen-nsen. Rnu ɣur-s, tamawast n tdelsa (ministère de la culture) tamerrukit, ur d-tessufuɣ akk idlisen s tmaziɣt. Tura, llant tddukkliwin timaziɣin, ttɛawanent imura i wakken ad d-ssufɣen idlisen-nsen, am tddukkla Tira di Agadir, i d-yessufɣen ar tura ugar n 100 n yidlisen s tmaziɣt, d tddukkla Masinisa di Lḥusima, d tid-nniḍen.

  Neẓra ur tettuqebleḍ ara ussan yezrin ad tiliḍ d aselmad n tmaziɣt dinna ɣur-wen. D ayen i yeǧǧan aṭas n yimaziɣen wehmen, beggnen-d diɣ aɣiḍi-nsen. D acu-t wawal-ik keččini ?

 Merruk, teqqar ɣef yiman-is d tamurt n tugdut, maca di tidet, d tamurt n tesnareft (dictature). Tura di Rrif, ɣur-neɣ ugar n 500 n yimeḥbas isertanen ttwaṭṭfen deg yibniqen imerrukiyen. Deg wussan n Lḥirak, zgiɣ lliɣ ɣer tama n wid yettnadin ɣef tlelli-nsen, tteffɣeɣ yid-sen, nettsuɣu ɣef yizerfan-nneɣ isertanen, idelsanen d yidamsanen. Medden yellan di tmawast n ugensu tamerrukit, ur bɣin ara ad yili yiwen am nekk d aselmad, acku di tmurt-nneɣ, mačči d tamawast n usegmi i iferrnen iselmaden, maca d tamawast-nni n ugensu. Mačči kan nekk iwumi yeḍra waya aseggas-a. Llan yimeddukkal-nniḍen, ula d nutni teḍra-asen am nekk. Adabu Amerruki, ma ur yessekcim imeɣnasen ɣer leḥbusat, yettagi ad ten-yeǧǧ ad xedmen ɣef yimanen-nsen. D tagi i d tidet n udabu amerruki.

  Seg yidlisen n yimura iqbayliyen d yimaziɣen s umata, d anwi teɣriḍ, i tessarameḍ ad teɣreḍ? 

 Ɣriɣ tira n yimura iqbayliyen, am wungalen n Mulud Mɛemri, Mulud Ferɛun d Ṭaher Ǧaɛut i yuran s tefransist. Ɣriɣ isefra n Si Muḥed Umḥend, Ben Muḥemmed d Sɛid Iɛemrac, tura aql-i qqareɣ ungal i Kaysa Xalifi. Adlis yettwarun s teqbaylit, di Merruk am ugerruj. Ur nezmir ara ad t-naf ala ma yella deg Internet neɣ nettaf-it ɣer yimeddukkal-nneɣ i yettruḥen ɣer leqbayel. Ɣef waya i mazal ur ɣriɣ aṭas n tira n wayetma iqbayliyen. Ula d imura imaziɣen qqareɣ ayen i d-ttarun, gar-asen Ḥmed Zeyyani, Mimun Amsebrid, Muṣṭafa Qaḍawi, Sɛid Belɣerbi d waṭas-nniḍen. Di tidet, ssarameɣ ad ɣreɣ akk idlisen n yimura imaziɣen i urɛad ɣriɣ.

  Tenniḍ-t d akken tettheggiḍ-d sin n yidlisen-nniḍen i usufeɣ, mmeslay-aɣ-d cwiṭ fell-asen… 

 Wah, ɣur-i yiwen n wungal qqaren-as “Xef tama n ubrid”, yettemslay-d xef tudert n yinelmaden di tesdawiyin deg wussan n umussu n 20 yebrir i teẓra Merruk di 2011. Ɣur-i yiwet n tsuqqilt-nniḍen, tettwakkes-d si tsekla talatant, i yura Plawtus, qqaren-as “Taqnuct n wureɣ”. Ssarameɣ idlisen-a, ad d-ffɣen deg yiseggasen i d-yettasen. Tura, xeddmeɣ xef sin n yisenfaren-nniḍen, amezwaru-nsen ɣef kra n tmucuha n yiqcicen imeẓyanen, asenfar-nniḍen, d asuqel n udlis “Du contrat social” ɣer tmaziɣt.

  Tanemmirt a Mass Chahid. Tzemreḍ ad d-ternuḍ awal-ik   n taggara…. 

 Tazwara, ad d-nini win yebɣan tamaziɣt ad yaru s tira-ines. Imaziɣen, ma bɣan tasekla-nsen ad taweḍ amaḍal, ilaq ad arun s tutlayt-nsen, ad ɣren diɣ yis-s. D wagi i d abrid-nneɣ, ur ɣur-neɣ abrid-nniḍen. Targit-inu, ad ẓreɣ yiwen n wass albaɛḍ n tddukkliwin n yimura imaziɣen di tmazɣa. Tanemmirt i kunwi ɣef tewwurt i yi-d-teldim.

  Testeqsa-t Kaisa Khalifi 

  
 Ass-nni n sed 16 unbir 2019 yezrin, yella-d d anesbaɣur s leqdicat i d-yellan i lfayda n tutlayt d yidles n teqbaylit deg tamiwin yemgaraden n tmurt n Fransa. Dɣa deg tɣiwant n tama tis xemsa (5ème arrondissement), tella-d Rreḥba n udlis afransis-amaziɣ ɣef 11h n ṣṣbeḥ ar 19h n tmeddit. Tessemlal-d Tzeqqa n temsikniyin 40 n yimeskaren seg wid i d-yessaẓergen idlisen n tmaziɣt neɣ n tefransit. Gar yimeskaren-a, llan wid yettidiren di tmurt-a, llan wid i d-yusan seg berra, am Lezzayer, Kanada, Lalman… Ma d ṣṣenf n yidlisen i d-yersen yemxalaf: seg wid i d-yessenkaden amaḍal d tmeddurt n yimaziɣen am umezruy, anadi (tinagiyin), akked wungalen, timucuha, tamedyazt, tutlayt d tsertit. 

 Rreḥba-a n udlis amaziɣ di tmurt n Fransa, tuɣal tettwassen taggara-a imi d taẓrigt tis xemsa i d-yezzin aseggas-a. Seg tama n yimeskaren i d-yellan deg usiher, llan wid yettwassnen deg unnar n tira s tmaziɣt neɣ ɣef tmaziɣt am Omar Oulamara, Ṭeyyeb amsedrar (Abdelli) d wiyaḍ. Llan daɣen yimaynuten deg unnar am Anissa Mohammedi. D yimeskaren imaynuten akken ad d-rnun tirmit di leqdic-nsen u ad d-yili gar-asen d yimezwura ɣer tira uskasi d umbaddal n tiktiwin. Akken ara sɛun, diɣ, tabɣest i ukemmel deg leqdic i lfayda n tutlayt tamaziɣt. Rzan-d ɣer Rreḥba-agi waṭas n Leqbayel i yettidiren deg tmurt n Fransa, seg wid iḥemmlen adlis d tɣuri, uɣen idlisen, ṭṭfen tugniwin d yimeskaren, gan iskasiyen yid-sen deg yisaragen i ḍefren i d-yellan deg wahil. 

 S tumert i d-ffɣen syin ɣer taggara n wass, d usirem-nsen ad gten leqdicat idelsanen ladɣa seg wid yerzan adlis deg tmura n lberrani, akken ad bedden mgal tatut n yidles u ad d-yili dima ucuddu ɣer uẓar. 

 Asaru ɣef ugraw amaḍlan Amaziɣ 
 Seg tama-nniḍen, deg wass-nni yakan, thegga-d Tsuddut tamaziɣt (I B) i d-yezgan deg temdint n Marseille leqdic yerzan asenɛet n usaru arrat “Agraw amaḍlan Amaziɣ-amhaz n umennuɣ-”, n umsuffeɣ n uneɣmas aqdim n tiliẓri BRTV Muḥend Qasiwi. Iswi n leqdic-agi, d asmekti n talliyin qeṣṣiḥen iɣef i d-ɛeddant tmura n tmazɣa d lbaṭel i d-yersen fell-asent seg yiduba d yiwunak i tent-inebḍen, akked tmerna n ugraw i tmazɣa deg 20 n yiseggasen-a ineggura. Ma d tidyanin n usaru, wwint-d ɣef useḥres d tmuḥeqqranit i d-yettilin seg waṭas iseggasen-aya sɣur iwunak i yesmersen allalen isertanen, imsulta, allalen isensegmanen d wid n taywalt mgal aɣref d tɣerma tamaziɣt, akken ad rrẓen acuddu n yimezdaɣ n Tefriqt Ugafa d umezruy-nsen. 

 D iɣerfan n Tegzirin Tiknariyin, Rrif, l’Atlas, Leqbayel , Lewras, Tunes d Libya i yeddren maḥyaf-agi. Maca s tezmert, s tebɣest, s lebɣi i ṣebren yiɣerfan-agi i lbaṭel d uḥettem n tedyulujit taɛrabt tineslemt mgal tidet n umezruy d tilawt tamirant n tmazɣa. Ɣef waya i xemmen yigduden-a i usnulfu n tuddsa ara yezḍen gar tmura-a, s wakka i d-mlalen yigensasen n umennuɣ i tmaziɣt. D ayen i yeǧǧan ad d-ilal Ugraw amaḍlan amaziɣ (CMA) deg yiseggasen ideg tezder Lezzayer deg wasif n yidammen, Libya d Lmerruk i yeddren maḥyaf aberkan. 

  Kh. A. 

  
 Tuɣal-as tejmilt meqqren i tmarut d tneggalt taqbaylit Dihya Lwiz, sɣur tiddukkla tadelsant “Agraw”, ass-nni n lǧemɛa 5 deg waggur n yennayer 2018, deg temkerḍit n tɣiwant n Chemini deg lwilaya n Bgayet. Ɣef 10h00 n ssbeḥ i tebda tejmilt-agi s kra n temsikniyin ɣef wayen tura d wayen i d-teǧǧa tlemẓit-agi i tewwi lmut ilindi. Tella-d diɣ temsikent n wayen yettwarun fell-as deg tɣamsa n tmurt. Ma ɣef 13h30 d afella, yella-d usenɛet n yiwen usaru i d-yewwin awal fell-as, syin ɣer-s, llant-d tnagiyin n wid i tt-yessnen ama deg tira ama deg tudert n yal ass. Ma ɣef lewhi n 14h15, tella-d tɣuri n yisefra akked kra n yiḍrisen. Am wakken daɣen i d-yella Mass Larbi Yahioun (d aselmad d amaru) d ttiɛad s yiwen n usarag igerrzen, ideg i d-yewwi awal ɣef umezruy n wungal n teqbaylit, d wayen i icudden s umata ɣur-s, syin d askasi s yisteqsiyen d tririt fell-asen, ma ɣer taggara maḍi yella-d ufraq n yigerdasen n uttekki i wid yekkin deg tejmilt-agi. Ad nesmekti kan belli, mačči d tagi i d tajmilt tamezwarut ara as-yuɣalen i tmarut-agi mm snat n tutlayin taqbaylit akked taɛrabt, seg wasmi temmut deg useggas iɛeddan, yal tikkelt d anwa ara as-yerren tajmilt, nessaram ur tettili ara d taneggarut.

  Ghani Amazigh 

  
 Mazal tiwaɣiyin n yiberdan, ḥeggsent tirwiḥin yal ass. Deg wazal n 10 wussan-agi kan ineggura, gar 21 alamma d 29 deg waggur-agi n tuber iɛeddan, mmuten 45 n yimdanen d wazal n 1 164 n yimejraḥ. Seg tallit-agi n 21 alamma d 27 tuber 2018, mraw d semmus (35) n yimdanen i yemmuten akked 1 121 nniḍen d imejraḥ deg 971 n yisehwa n ubrid, i d-yeḍran ddeqs n temnaḍin n tmurt, ɣef wakken i d-tenna tḥawact i gan yimeẓla n yiɣallen n laman n tmurt. D Lwilaya n Blida, i yessekles umuɣ ɣezzifen s tmettant n 3 n yimdanen, rnu 45 nniḍen d imejraḥ deg 49 n twaɣiyin n yiberdan, i d-yessuzren yiɣallen n laman deg yiwen n wulɣu. Ma deg tallit-agi n sin wussan, 28 akked 29 tuber 2018, jerden 43 n yimejraḥ d 10 n lmeytin deg ddeqs n twaɣiyin n yiberdan. Uṭṭun ameqqran yettwasekles deg lwilaya n Relizane, anda mmuten 4 n yimdanen, rnan ttwajerḥen 26 nniḍen, deg umyekcam n yiwet n lkar deg yiwwet n tkerrust deg ubrid aɣelnaw wis 23.

  2 548 n lmeytin d 25 511 n yimejraḥ   di ttesɛa wagguren 

 Azal n 2 548 n yimdanen i yemmuden d wazal n 25 511 i yettwajerḥen deg 17 883 n twaɣiyin n yiberdan, i d-yeḍran deg tẓa (09) wagguren-agi imenza n useggas n 2018, deg wakal n tmurt merra. D uṭṭunen i d-yefka ass-nni n lḥed, 28 tuber 2018, Wammas aɣelnaw n useḥbiber ɣef tɣelist n yiberdan (CNPSR). Alaḥsab dɣa n uɣbalu-agi, ma nserwes tallit-agi ɣer tinna n useggas iɛeddan, amḍan-agi yenɣes s wazal n 9,87% yisehwa (accidants), d wazal n 10,81% n tmettanin akked 8,57% n yimejraḥ. I usmeki, deg useggas n 2017, deg tallit-agi dɣa, yewweḍ wuṭṭun n laksidat-agi ɣer 19 559, ideg ttwajerḥen 28 647 d 2 827 n yimdanen i yemmuten.

  Gh. A 

  
 ‘’Texleḍ tselbi tayri’’ Tadyant n Matub d Ğamila ulac-itt di tsekla n ddunit. Ula d Paulo Coello deg ungal-is ‘’Le Zahir’’ inuda-d akk amaḍal, kkes-d anda ur inuda γef tmeεcuqt-is meεna werğin yewweḍ γer laxert.

 Matoub : ‘’Ma tγileḍ a Ğami ad kem-ayseγ…’’.

 Djamila : ’’Muḥal ad t-ḥemmle&amp;gamma,; akken i ak-ḥemmleγ…’’ 

 ‘’Asmi ara d-yaweḍ lmijal, 

 Ddaw wakal ad d-nemqabal,

 Mi ara neṭṭef abrid γer Rebbi…’’

 Akka i as-d-yerra asmi ay tenwa lmut-is d asteεfu. Netta xas akken ur yemmut mi yemmut, yenna-as-d : 

 ’’ Tγileḍ fniγ dayen thenna&amp;gamma,; 

 Di laxert steεfa&amp;gamma,;

 Tγelṭeḍ di leḥsab-im…’’

 Tizlit (Tiγri-w) yecna deg useggas n 1993, d aciri γef wass-nni mi ara yemmet. Yeqqar-d amek i tt-yettrağu s ccuq melmi ara d-ternu γur-s i wakken ad mḥasaben dinna. Kra n lweqt mebεed tanṭel n Matub, truḥ Ğamila s aẓekka-s, tbedd din, la awal, la imeṭṭi, tettmektay-d tizlit-agi, ladγa anda i as-yeqqar :

 ’’Tγileḍ fniγ dayen thenna&amp;gamma,; 

 Nekk mazal uḍne&amp;gamma,;

 D aṭṭan-im i d iyi-yewwin.

 Si ṭṭhur, γer ṭṭhur zgiγ εusse&amp;gamma,;

 Ameğğed ad as-sle&amp;gamma,;

 S amḍiq-iw mi ara kem-id-εebbin.’’

 Ahya a ddin uqabac a win iḥedren d acu ara as-yini neγ ahat d acu n tezlit ara as-d-iγenni mi ara mlilen. Meεna, iḥqa, wissen dγa ma ad mlilen, axater ‘’ulac anwa i d-yuγal, di lmut, i wakken ad aγ-d-yini…’’ Tadyant n Matub d Ğamila ulac-itt di tsekla n ddunit. Ula d Paulo Coello deg ungal-is ‘’Le Zahir’’ inuda-d akk amaḍal, kkes-d anda ur inuda γef tmeεcuqt-is meεna werğin yewweḍ γer laxert. 

 Tadyant n Matub d Ğamila tebda s ciṭ n dreε. Mi tt-id-yexḍeb, tella yakan, tettwaxḍeb. Meεna yenna-asen i yimawlan n Ğamila :’’tettwaxḍeb neγ ala, d nekk ara tt-yaγen.’’ Syin yuγ-itt. Acu aḥettem-a, tella sebba-s. uqbel ad yissin Ğamila, yessen yiwet n teqcict d tağaret-is (F). iḥemmel-itt, tḥemmel-it. Asmi yella di Fransa, tceyyeε γur-s teqcit-a u tenna-as ma s neyya-k ay telliḍ yid-i, ruḥ-d ad tt-nefru, neγ nekk yid-k berka, win i d-yusan ad zewğeγ. Ihi, Matub yefka-d tabrat i yiwen n’’umeddakel-is’’ anda i as-yenna ur ttεeṭṭileγ ara ad n-aseγ ad kem-id-xeḍbeγ. Winna, yeγra tabrat icerreg-itt. Iruḥ γer teqcict yenna-as d akken ur d-yettas ara u yenna-yi-d ur kem-yettaγ ara. Taqcict terkem seg urfan, winna yufa abrid γur-s. Zzin dayen kan, dγa yuγ-itt. Ma d tamsalt n Ğamila, tebda s laεḍil : ass-nni n lexḍubegga-s, mi ttheggayent snat n twaculin, tawacult n Lwennas d tin n Ğamila, i lferḥ, Matub yesla s tmettant n Slimane Azem. Dγa, din din yeddem taqrabt-is, iruḥ γer Fransa. Lexḍubegga teqqim armi i d-yuγal. Am wakken neẓra Lwennas d win yettqadaren aṭas Slimane Azem. Yiwet n tikkelt yewwi-as akal n tmazirt n Slimane Azem i as-d-yeḍleb.

  Amecwar-nsen s tezlatin 

 Amecwar-is d Ğamila yecna-t di tezlatin-is. Tudert-nsen ur telli d tuffirt. Di 7 n yiseggasen i sεaddan ‘’qlilit tmeqqwa n lehna…’’Akken armi d aseggas n 1988 mi t-yewwet uğadermi s ṛṣas, tkemmel tluγ liḥala gar-asen. Lwennas, yeẓra ur yezmir ara ad yesεu dderya. Seg wakken i tt-iḥemmel, yeḍleb-as ad t-teğğ ‘’Rwel skud teğğuğgeḍ, urez n lğedra yerka.’’ (Tarewla 1989). Γef tezlit-agi, dγa, i d-yella umqelleε gar-asen : nettat ur tebγi ara ad tt-id-yessufeγ. Tenna-as ma teffeγ-d d acu i d-yeggran gar-aneγ ? Netta, yettwassen d aqerru n umcum, γer deffir ulac ! 

 Xas d aqerru n umcum meεna d aḥeqqi, yesṭeεrif s tucḍiwin-is. Ayen akk i as-yexdem i Ğamila, yecna-t-id, yessenṭeq-tt-id di tezlatin. Gar-asent,(Ayen iraden 1989)

 ‘’Sebεa n lesnin i nesεedda,

 Qqlilit tmeqqwa n lehna,

 Ussan irkel d aγilif.

 Deg uzal ur ak-ẓerreγ ara,

 Deg yiḍ ur d-tkeccmeḍ ara,

 Ay akken i ak-hedreγ kif kif.’’

 Xas akken terwa-tent, meεna tḥemmel-it. Am wakken yemmut, tefka-as izen ad as-t-yawi i baba-s, tenna-as :

 ‘’Ma teẓriḍ baba,

 ini-as Ğamila,

 leεteb-is yesfeḍ γer lqa (ε),

 teffem-iyi s wid yemmuten.’’

 Syin, Ğamila tezweğ akked…umeddakel-nniḍen n Lwennas. Truḥ d urgaz-is γer Kanada. Din, tesεa dderya. Ma d Lwennas yeqqim ugar n 3 n yiseggasen d uzgen netta d waṭṭan-is. D yiwen n umeddakel-is i t-irefden.

 Iruḥ γer Kanada i wakken ad d-iẓer Ğamila. Yettγimi deg yiwet n lqahwa, yettrağu-tt din alamma tεedda-d i wakken ad tt-iwali. Mi d-yuγal, yuγ lḥal iruḥ γer Marikan. Nnan-as warraw n taddart-is : ‘’ansi akka i d-tekkiḍ a Lwennas ? Yerra-asen-d : si ddunit ay At laxert !’’

 Seg wasmi i t-teğğa Ğamila, Matub werğin yeḥbis ccna fell-as. Uzzu n tasa/tuzzma n temγart (1991). Si ddaw uẓekka/ Imsefraγ/A lmeḥna (1993).Tatut/Tannumi (1994). Tameddit n wass/Tuzzma/ Tiγri n tağğalt (1996). Qqurent tregwa/Ay iẓri-w yesriddimen (1997). Ula album-is aneggaru (1998), tella rriḥa n Ğamila.

 ‘’Mi as-nniγ ad kem-kerhe&amp;gamma,;

 Ad kem-ḍummeγ seg wul-iw.

 Dγa din i ttenṭarraye&amp;gamma,; 

 Ssekraseγ lecγal-iw…’’

 Tayri n Matub d Ğamila tuγal d amedya i medden. Mi yugi yiwen ad yettu tin iḥemmel, ad ak-d-yini ‘’Teḍra yid-i am Matub, ugiγ ad tt-ttuγ’’. 

   Hocine Moula 

  
 Tella-d tuccḍa, ddurt iɛeddan deg umagrad-a “Lemṣella aheggi i tezrigt tis 11 n tmeɣra n tbexsisin ”, imi ur tettili ara tezrigt-agi tis 11 deg taddart n Lemṣella. Ɣef waya, nessutur seg yiɛeggalen n tiddukka Tiɣit n taddart-a ad aɣ-ssurfen, am wakken ara d-nessuter yimeɣriyen-nneɣ asuref.

  
 Ccna afessas neɣ atrar akked uẓawan xfifen, d yiwen n wallal i swayes yezmer umdan ad yennefsusi, ad yesteɛfu wallaɣ-is, ad yettu acemma axeddim n yal ass. Ɣef waya i teldi tiwwura-s tzeqqa El Maɣreb (cinéma région, zik) i usenṣef s tfaska taɣelnawt n uẓawan atrar, d tin i d-yettuɣalen yal aseggas, imir-a tessaweḍ ɣer teẓrigt tis mraw d ṣa (17). Tebda ass-nni n acer 17 duǧember, tkemmel akken ar 22 duǧamber ideg i nella. Tella-d ddaw n leɛnaya n uneɣlaf n yilmeẓyen d waddal, s uneḥḍur n lwali n Wehran. S yisem “Ad nidiret akken di talwit”. D tagnit i wid iḥemmlen aẓawan, ad smeḥsen i ccna atrar, kksen ɣef lxaṭer, sɛeddan lewqat igerrzen, acku aṭas n tewsatin n lmuziga tamaynut i yellan deg wahil. Akken daɣen i tella d tagnit i widen i d-yulin ɣef tseddart n ccna, imi mlalen d yimferǧen i ten-iḥemmlen. Seg tama-nsen nutni, fkan-d ayen kesben seg ccna yelhan d uẓawan ḥlawen. Ladɣa inaẓuren ilmeẓyen i d-yettnekkaren, beggnen-d ayen fren deg taɣult-a, i wakken ad yetwassen yisem-nsen ɣer wid yettabaɛen ccna atrar. Ma d akud n tullya n tzeqqa, yettili-d yal ass ɣef zzuǧ (14h) n tmeddit, d akud yelhan, imi mačči deg yiḍ, acku yella ttawil n usiweḍ mi kfant tmeɣriwin. 

  K. A. 

  
 At zik,qqaren «yella walbaɛḍ, yella ulac-it, yella walbaɛḍ, ullac-it yella». llan widak i aɣ-yeǧǧan, maca d lǧessa-nsen kan i iɣaben, mazal akk ayen i aɣ-d-ǧǧan yettwaresṣa i lebdda deg yixemimen n yimdanen yettidiren deg tmetti.

 Mohammed Arkoun, d yiwen umussnaw yuran isem-is s wuraɣ deg yisebtar n umezruy n tussna tagraɣlant, aṭas n yinadiyen i yexdem deg yisental yerzan timetti tinesslemt. Yewwi-d tasnarrayt tamaynut deg unadi deg tussniwin n talsa d tmetti, yerẓa leqyud n kra n temsal i icudden ɣer teddyanit. Ilul deg yiwet n taddart anda i ilul umussnaw Moulud Mammeri. Ayen i d-yeǧǧa d agerruj ur nfenu ara. Deg yiɣerbazen d tesdawiyin n tmura n umaḍal, qqaren ayen yura d wayen i d-yeǧǧa. Uɣalent-as aṭas n tejmilin deg tmura yemxalafen. Ayen i d-nehder fell-as drus, maca ayen yettruẓun ifadden n tussna dayen iwumi i isemma deg unadi-ines ɣef usemres n udabu azzayri n tsertit deg uḥric n usegmi ( éducation), i d-yeglan s yir aswir n tsutwin i d-ilulen seld tamunent n Lezzayer, d lejhel yettwabnan. Ayen i d-yeǧǧa, ur yettwajerred ara deg wahilen n Tenmehla n usegmi, wala deg tesdawiyin n tmurt n Lezzayer, ur as-uɣalent tejmilin ɣef wayen yura d wayen i d-yeǧǧa deg tussna d tmurt anda i d-ilul.

  Tameddurt-is 

 Amusnaw-agi i ilulen deg umenzu n furar deg useggas n 1928, deg taddart n Taourirt Mimoun, yetabaɛen ɣer tɣiwant n At Yanni, deg temḍqt n leqbayel, yewwed laɛfu Rebbi di 14 deg cutember 2010 deg tmurt n Fransa, yettwamḍel deg temdint n Casablanca di tmurt n Lmerruk. Seg wass-mi yemmut, yeǧǧa-d amḍiq n unadi deg temsal n teddyanit tinesslemt (Islamologie appliquée) d tagujilt. Deg udlis tura Sylvie Arkoun, yelli-s  » Les vies de Mohammed Arkoun » i d-yeffɣen deg useggas n 2010 ɣer tezrigin n (PUF Presse Universitaire de France), tules-d tameddurt n umussnaw, udmawen yettwafren deg tudert n Arkoun, seg wass-mi i d-ilul armi d lmut-is. Gar temsal timenza deg tmeddurt n Mohammed Arkoun, dayen i d-wekked yelli-s, Arkoun, yesɛa zzher meqqren imi yeɣra ɣer yimrabḍen n yirumyen, acku gar temḍiqin timenza ideg acengu afrensi iressa iɣerbazen-ines, ad naf At Yanni, Larebɛa Nat Iraten d AT Waɣlis, d array yeddem Emile Masquary ( la formation des cités) amussnaw n tussna n umdan Anthropologue), i d-ikellef yimeḍebber amezwaru n tmurt n Fransa deg Lezzayer. Seld aswir amenzu deg taddart-is, anda i d-tettwaslaɣ twagiḍt ( personnalité) n umusnaw, deg wayen i icudden ɣer tsegmi s yidles aqbayli. Asmi yewweḍ 15 n yiseggasen iruḥ Mohammed Arkoun ɣer temdint n Wehran anda yella baba-s yesɛa taḥanut , dɣa yettɛawan-it deg lexedma, lamaɛna, iwessa-t ɛemm-s, ad ikcem ɣer uɣerbez n yirumyen, yefreḥ s array-agi. Dɣa yekcem ɣer uɣerbaz alemmas Ardaillon, syin ɣer tesnawit Lamoricière. Aya-agi, yella-d deg yiseggasen 1945-1948. Seld igemmaḍ ifazen i d-yewwi, yekcem ɣer tesdawit n Lezzayer, anda i d-yewwi agerdas-ines amenzu deg tutlazt d tsekla n taɛrabt deg useggas n 1952. Yella d aselmad n tutlayt n taɛrabt deg tesnawit n Lharac (1953-1954), syin-a, iruḥ ɣer tmurt n Fransa anda yexdem tasideft (agrégation) n taɛrabt d duktura deg Paris (1955-1961).

  Amahil-is 

 Yexdem umussnaw-a, d aselmad deg waṭas n tesdawiyin deg umaḍal deg wayen yeɛnan tidmi n tneslemt ( Pensée islamique), tayti n waɛraben ( raison arabe).Ad nebder kra n tesdawiyin anda yexdem temsirin, tasdawit tamenzun d Strasbourg (1956-1959), Maitre-assistant deg Sorbone (1961-1969), Professeur associé ɣer Lyon II (1969-1972), syin-a Professeur deg tesdawit n Paris VIII, deg Paris III Sorbone nouvelle (1972-1992). Seg useggas n 1993 yuɣal Professeur émérite n Paris III, yesselmed daɣen deg tmurt n Lalman , deg Marikan, deg Beljik akked waṭas n tmura-nniḍen. Yewwi-d aṭas n warrazen ɣef wayen yura d wayen i d-yeǧǧa. D yiwen yuklalen aṭas n tejmilin ɣef yiswiyen n talsa i icudden, ladɣa, ɣer teddyanit tineslemt. Yefka afud meqqren i tikti n udiwenni n tɣarmiwin d ddeyyanat ( dialogue des civilisations et des réligions). Yewwet-d s leqsaḥ deg tsartit n tmura tinselmin , ladɣa, timura n Tefriqt n ugafa anda i d-yenna d iwunak yef fɣen i craɛ, s ssebba n tsartit semrasent deg yeḥricen yemxalafen i lfayda n udabu. Rnu ɣef waya, inuda aṭas ɣef tdemi n waɛraben d inselmen, yewweḍ ɣer kra n temsal ideg iḥuza ixemimen n yinselmed deg wayen yeɛnan asemres n teddyanit i lefayda n kra n yimdanen yesɛan adabu. Aya d ayen iwumi yeqqar lejhel yettwaqedsen ( ignorance sacralisée et ignorance institutionnalisée). Yexdem, daɣen, inadiyen ɣef talsa d tneslemt (humanisme et l’islam), yules-d ɣef wayen walan yimussnawen deg tɣerma tineslemt, yellan d ileliyin deg uxemmem-nsen, yefka-d daɣen tiktiwin ɣef leqran. Ayen yura d wayen i d-yewwi d ajdid deg tussna tagraɣlan, dayen ur yezmir yiwen ad t-id-yales : yessefhem-d kra n tumanin ( Phénomène) i icudden ɣer tesreḍt (réligion) am teqsidin ( mythe/ mythologie), asekkir (rite), d wayen-nniḍen. Yiwet n tuttra i d-yettuɣalen yal tikkelt deg tudert n umussnaw, d assaɣ i t-icudden ɣer tmurt ideg i d-yekker. Dɣa yuɣal-d deg useggas n 1958, maca ur yeqqim ara aṭas s sseba n ugerdas yettheggi deg Fransa, d uselmad Massignon. Yuɣal-d deg useggas n 1974, anda ittekka deg tmeḍrut ɣef tdemi tineslemt ( Seminaire sur la pensée islamique), ɣef wayen d-tules yelli-s deg udlis i tura, yefreḥ aṭas Mohammed Arkoun s tirza i d-yexdem ɣer tmurt-is, anda yemlal d twacul-is d leḥbab-is. Syin-, a yuɣal-d tikkelt-nniḍen deg useggas n 1985 ɣer tmeḍrut n Bgayet ɣef tdemi teneslemt anda yella cheikh El Ghazali, aneggaru-agi, yenɛel Arkoun, u yenna-as kečč d akafriw ( un apostat), yejraḥ aṭas seg wayen i as-yeḍran, ladɣa imi imḍebbren n tmurt n Lezzayer ulac ayen xedmen. Dɣa aya yeḍra, yakan, deg taddart-is deg useggas n 1952 akked twacult n Mammeri, anda d ihegga yiwen usarag ɣef nnif (honneur), maca Salem baba-s n Mouloud Mammeri, yellan d lamin n taddart, yugi-as ɣef umḍiq yesɛa deg tmetti taqbaylit, yella Arkoun s ddaw n laɛnaya n taddart Taourit. Amussnaw i d-yeǧǧan aṭas n tussna deg yisental yemxalafen, yettwattu deg tmurt-is, s sseba n tsertit d usemres n tarrayin n teddyanit i usexreb n yixemmimen n yimdanen. Dɣa tiɣri i yimussnawen n tmurt n Lezzayer i wakken ad rren tajmilt meqqren i umussnaw-a.

  Ali Zalouk 

  
  Aḥric 3 taggara 

 Yebda Geṭṭuc itekkes-d kra d tizzegzewt (ibawen, tajilbant, taga d wayen-nniḍen). Drus kan, yesla i lheffa n tteryel. Geṭṭuc yettergigi, yugad-itt, ur yufi d acu ara yexdem. Taswiḥt kan, yeẓra yiwet n tbeqlult n texsayt d tameqrant. Yeγza Geṭṭuc amdun deg-s, yeffer din. Ma d tacullidt-ines, iḍegger-itt γer yeγẓer.Tebda tteryel tettekkes ula d nettat ayen i as-d yeğğa Geṭṭuc. Drus kan, twala tacebbubt n Geṭṭuc teffeγ-d si tbeqlult n texsayt. Dγa truḥ, tsellef-as, teqqar-as: « Geṭṭuc ma d Geṭṭuc? Geṭṭuc ma d Geṭṭuc! (xlifa xelq-llah: awal-a fiḥel, neγ d acu ara tiniḍ?) Geṭṭuc, yettergigi, yeṭṭef tanzarin-ines d uqemmuc-is s yifassen-is. Yugad ad as-d yeffeγ kra unehhit ad as-tsel tteryel. Teččur tteryel iciwi-s s tzegzerwt, teṭṭef abrid-is γer uxxam. Nettat tetteddu tcennu: « A Geṭṭuc awah ad ak-ṭṭfen yifassen-iw ». Yurǧa Geṭṭuc drus, ur yesli i kra. Dγa, yerra inehhit, yeffeγ-d seg tbeqlulut-nni n texsayt. Yessuli-d taswalt-is seg yeγẓer, yeččur-itt s tzegzewt, yuzzel γer texxamt-is am yifeṭṭiwej. Yezwar tteryel. Tbedd tteryel γef tewwurt n Geṭṭuc, tessawel-as: « Geṭṭuc, wa Geṭṭuc, a-t-an wwiγ-d aṭas n tzegzewt, ldi tawwurt ad ak-n-fkeγ kra ». Yera-as-d Geṭṭuc: « Amek? Ha…ha… Nekkini zwareγ-kem, kkseγ-d akk ayen yelhan, ğğiγ-am-d ayen n diri. D nekki i yellan di tbeqlulut-nni n texsayt. D tacebbub-iw imi telliḍ tesselfeḍ. Fell-as i telliḍ tcennuḍ a taεeggunt ». Ihi, tteryel, irekkem wallaγ-is, tkerrec ifassen-is. Tettjellib, tessenccaw acebbub-is. Tuγal, tkerrec iles-is. Fγen-d ikuffiten seg uqemmuc-is, dγa temmut. Tenγa-tt lkeyya! Iruja Geṭṭuc, iruja ad as-isel, ulac. Dγa, yeṭṭal deg ceqqiqen n tewwurt, yeẓra-tt teẓẓel sdat n tewwurt n texxamt-is. Yeffeɣ-d Gettuc γur-s, yufa-tt d tidet temmut. Yezdeɣ Geṭṭuc axxam n tteryen. D ameqqran, yerna deg-s yella kra yellan yeḥwajǧ Geṭṭuc i tmeddurt-is.

  Akli Azwaw 

  
 Macahu tellemcahu ad tt-yeḍbeε Ṛebbi d asaru. Tagi γef yiwen n urgaz i yesεan nneyya tamsarit, acku ixeddem γef warraw-is, yeḍmeε ala deg win i t-id-ixelqen, mi i as-tenna tmeṭṭut-is: ‘’I tura kečč, akka kan ara teqqimeḍ d axeddam, ur tettnadiḍ ara γef ṛbeḥ-ik?’’Yerra-as: ‘’Ayen yellan fell-I, ad t-xeddmeγ, ayen-nniḍen γer Ṛebbi i yella, u yerna ma yebγa Ṛebbi ad rebḥeγ, ad d-yessiweḍ rbeḥ γer uxxam’’. Yiwet n tikkelt, truḥ tmeṭṭut-is γer lexla, ad tenqec. Ha-t-a tufa tasagimt ddaw n wakal teččuṛ d ddheb, seg wakken ulac deg-s nneyya d lxir, tuzzel γer watmaten-is tenna-asen: ‘’Rwaḥet ay atma, ufiγ agerruj, maca γurwat anwa ad ken-id-yeẓren γef wakal n urgaz-iw, ma ulac ad iẓer neγ ad icuk’’.

 Tameddit deg yiḍ, ṣṣuben watmaten-is, skeflen-d asagem-nni, wwin-t γer uxxam-nsen. Mi wwḍen, smaren-t-id, afen-t yeččuṛ d izerman akk d tγirdmawin. Nann-as:’’Yyah, yyah, tebγiḍ ad aγ-tenγeḍ kemm d urgaz-im akken ad aγ-twertem’’. Nettat ur teẓri acemma acku deg uxxam-is i tella. Qqimen armi i neṣṣef yiḍ, ulin γer uxxam n wuletma-tsen, surgen-d asagem-nni seg cmini nnan-as: ‘’Mmtet tura, awer i d-tuγalem kemm wala argaz-im’’. Mi i d-yesla urgaz-is i kra yenγel-d si ssqef n uxxam-is, yekker-d, yaf-d taqaεet meṛṛa la tettmucεul s ddheb d lfeṭṭa, imuqel tameṭṭut-is yenna-as: ‘’Niγ nniγ-am asmi ara yi-d-yerẓeq Ṛebbi, yessen axxam’’. 
  Yahia Yanes 

  
 Gar wayen i d-yettakken tamuɣli ɣef uɣerman, d addad n umḍiq ideg yettidir. Imi yal mi ara telhu twennaḍt, ad yelhu umdan-is, ma ulac ad d-yeḍru unemgal.

 Tezga-d tɣiwant n Yiderginen ɣer Unẓul-asamar n waɣir n Bgayet, s tebɛed n wazal n 45 n yikilumitren fell-as. Tesɛa ugar n 15 n tuddar, ad d-nebder seg-sent Talemmast n Yiderginen, Tadergunt, Ayt Felkay, Ayt Ɛtiq, Seɛdan, Amrij, Ayt Ɛnan, Iɣẓer n Uftis, d tiyaḍ. Dɣa, ɣef wayen yerzan asizdeg d ucebbeḥ, a-t-an tettheggi tɣiwant n Yiderginen asseqleɛ n yiwen n wahil i taddart n Tlemmast n Yiderginen imi ur tettak ara akka tura udem yessefraḥen, ama i yimezdaɣ-is neɣ i yinebgawen. Akken i d-tewwi teɣbalut-nneɣ, i iqerben i Useqqamu aɣerfan aɣiwan n Yiderginen, lqidar n umelyar d sett-meyya n yisantimen i d-yettwaḥeggzen beddemma i usenfar-a amaynut n ureqqeɛ d usebhu n ubilaj-a. « Ur yettɛeṭṭil ara ad yebdu usenfar-a iwumu nekker, akken nessaram, i ureqqeɛ d ucebbeḥ n Tlemmast n Yiderginen, s wazal n umelyar d sett-meyya i nerra ɣer rrif i waya », i aɣ-d-yenna yiwen n unmazul n uselway n tɣiwant n Yiderginen. Si tama-nniḍen, iban-d d akken, berra i useggem n wudem n ubilaj, sɛan daɣen yimḍebbren n tɣiwant-a iswi-nniḍen; wa d tikkin deg umsizwer n taddart zeddigen sya ɣer sdat, ara d-yennulfun deg waɣir n Bgayet gar-aneɣ d kra n wakud. « Ugar n rray n wudem yelhan i Tlemmast n Yiderginen, nesɛa daɣen, ɣer sdat, tikti n tikkin deg umsizwer n taddart ifazzen di Bgayet», i d-yerna win i aɣ-d-yettmeslayen. Ad d-nesmekti d akken amsizwer-a n taddart zeddigen, swayes i d-iberreḥ yakan uselway n useqqamu aɣerfan awilay, Mass Mhenni Ḥadadu, ur yettɛeṭṭil ara ad yebdu.

  M. K. 

  
 Yella yiwen urgaz, yal ass ihedder i warraw-is: “A tarwa, ur yelli kra i d-yettasen kan akka, ilaq ad tilim d irgazen”.Dɣa, ad d-tenṭeq yemma-tsen: ‘’A-ten-in d irgazen”.Argaz: “Win yellan d argaz, ur yeggan ara alamma d lweqt n yimekli, maca d netta i d-yettṣewwiren ayen akken ara yečč. Nekni zik, neṛwa leεtab, nectaq aγrum”. 

 Tameṭṭut: “Ihi tura! nutni yefka-d unyir-nsen”. Argaz: “A tameṭṭut, anyir ur d-yettak ara alamma tefkiḍ-as, aql-i ṛwiγ leεtab, mačči d yiwen wass ad asen-nili d i lmendad”. Tameṭṭut: “Awlidi d anyir-nsen i d-yefkan, di leεnaya-k anef-asen i warrac”. Yal ass akken, armi d tikkelt, yezɛef urgaz nezzeh, yeggul ar d asen-yefk tamsirt i seg ara fehmen. Yeddem lekwaγeḍ-is, yenna-asen: “Lḥaṣul, aql-i ad ruḥeγ γer yinig”. Iruḥ. Akken εeddan kra wussan, yebda laẓ d lḥif γef uxxam la d-iγelli. 

 Ayen akken akk wulfen, ulac-it, imir-n fehmen belli d baba-tsen i yettγummun ixejḍan n wuguren n ddunit. Argaz, yeqqim, yebγa ad jeṛṛben acḥal teswa lxedma. Asmi i d-yuγal, qublen-t yakk s imeṭṭawen, yal yiwen acu i as-yettcetki. Tenṭeq tmeṭṭut-is: “Annaγ ay argaz, teğğiḍ arraw-ik i cceṛ ur d-tennulfaḍ fell-aγ”. Argaz: “Nnaγ asmi ruḥeγ d anyir-iw kan i wwiγ, wamma anyir-nsen γur-sen i yeqqim. Acimi ur asen-d-yefki ara? Neγ tura waqila d anyir-iw i d-yettaken. Ssarameγ kan ad yili tfehmem tamsirt-agi”. 
  Yahia Yanes 

  
 Akken yella lḥal seg waṭas d ayyuren tura, yella weɛrit ayendin uqerreb ɣer ssuq n tkeryas deg yakk tiɣemmar n tmurt, abeɛda i win yesɛan tajernant talemmast, neɣ teɛdel deg wayen iwumi itessra kan d agejdan deg tudert-is n yal ass.

 Seg wakken teɛlay ssuma n tkerrust taneggarut i d-yettasen i lxaṭer n yilemẓiyen d yimasayen n twacult, iruḥ kra n urbaɛ armi d-yesnulfa tiɣri i uḥbas ɣef tiɣin n yakk isenfan n tkeryas, iwumi isemma: « Anef-as ad tettseddeḍ ». Aya ɣur-sen d abrid seg yiberdan akken ad d-sbeggnen lɣiḍ-nsen seg tmerniwt-a di ssuma i d-yeḍran taggara-a di tkeryas. Ɣef wawal n wid iqerben i ulzuz-a n tkeryas, ssebba n waya d tasertit i tessemres iseggasen-a yezrin tmurt n Lezzayer, mi akken yeɣtes udabu ad d-yettaɣ tipyasin d wallalen si berra, ad ixeddem asbedd d useggem da di luzinat n daxel. D ayen i d-yeglan, seld kra n wayyuren, s teɣlayt n tkeryas, ma ulac ad d-tili lexsara d tameqqrant di tdamsa i icudden i ssuq-a. Maca, seg tefsut yezrin, iban-d yenqes ciṭuḥ di teɣlayt ssuq n tkeryas, abeɛda win n tkeryas yettwasqedcen yakan. Deg ulzuzen anda ttnuzunt, am ssuq i d-yettilin di Tjellabin, llant tkeryas i d-subben s 40 n yimelyan deg yiwen ubrid. Armi walan kra aya mačči d sswab imi, ɣef wawal-nsen, tenṭer tecreḍt (marque) n tkerrust-nni, yenṭer ssuq s umata. Ma nefka-d amedya n sswami n kra n tkeryas yettwasqedcen, ad d-naf tres-d Renault Clio 3 s 130 n yimelyan. Clio Campus s 135 n yimelyan, ma d Kia Picanto n 2016 yessutur bab-is ddurt iɛeddan 137 n yimelyan. « Lliɣ ur ufiɣ akk amek ad d-beddleɣ takerrust degmi tuli ayendin ssuma-s. Maca, tura mi d-subbent cwiṭ, ad senzeɣ taqburt i sɛiɣ, ad kemmleɣ, ad d-aɣeɣ tayeḍ ». I d-yenna yiwen n yilemẓi. Akken yebɣu yili, yettraǧu ugdud, abeɛda aḥric n yilemẓiyen, melmi ara d-tuɣal, ad terked ugar ssuma akken ad yizmir yal yiwen ad yekseb takerrust. 

  M. K. 

  
 Rzan yimḍebbren n snat n tɣiwanin n dayra n Mɛatqa d tɣiwant n Ssuq El Tnayen s tilin n yimḍebber n Tenmehla n yixeddimen n Uzayaz (DTP) n ugzdu n TiziUzzu, ass-nni n aram, 24 seg waggur n cutember, ɣer yiberdan n dayra n Mɛatqa akken Ad walin yir liḥala i deg llan yiberdan-agi, yesrekben lɣiḍ n yimsebriden, ladɣa imɛelmen n ttawilat n usiweḍ. Dɣa mbaɛd tirza xedmen yimḍebbren teɛna temsalt ɣer yiberdan i d-yeggran deg yir addad, yemsefham unemhal n yixeddamen n Uzayaz akked snat n tɣiwanin i waken ad tili tduli n yiberdan-agi uqbel tagrest i d-iteddun. 

 Gar yiberdan iwumi ara tɛiwed taduli, ad yili ubrid aɣiwan i icudden talemmast n Ssuq Lexmis d taddart n AT Zɛim ɣer Lbir. Deg tɣiwant n Mɛatqa, ad naf daɣen deg tɣiwant n Ssuq El Tnayen, abrid n Tneqqlent Ubetrun yettawin ɣer Uɛfir, abrid i icudden taɣiwant n Ssuq El Tnayen d Uɛfir, abrid i icudden taddart n Uɛfir d taddart n Tiɣilt n Teqḍibin. D isenfaren n uɛiwed n yiqadusen n waman n tisit, asenfar d unziz asekḍan d usenfar n Lgaz i d-yeǧǧan iberdan-agi deg yir liḥala. 

  A. Z. 

  
 <span style="text-decoration: underline;"> Isufar </span>

 – 1 n lkas n uwren areqqaq – 1 n lkas n lfarina – 1 n tɣenjawt n yiɣes n temtunt – 1 n tcekkart n yiɣes n ḥlawat – 1/2 n lkas n uyefki – 1 n tmellalt – 2 n tɣenjawin n wudi – Sker, aman n useǧǧig, lmelh, ttmer, kawkaw yeẓdan

 <span style="text-decoration: underline;"> Aheggi </span>

 Err di tbbaqit, awren, lfarina, iɣes n temtunt, iɣes d lmelḥ, ad ten-teslexseḍ s tmellalt. Xleḍ kullec alamma yuɣal d arekti yuzlen, syin, anef-as ad yali. Mi yuli, seww tiɣrifin d timecṭaḥ anect n yiri n lkas(ad wwent seg yiwet n tama). Tura, err ɣef tmes taḥlawant, di tkasrunt, sker, aman n useǧǧig, ttmer, kawkaw, udi, treggiḍ-ten alamma yezder ttmer d kawkaw. Ddem-d tiɣrifin-nni, ččar-iten n unexluḍ-agi, mdel-itent seg yiran-is, teqluḍ-tent di zzit yeḥman, mi tent-id-tekkseḍ, err-itent ɣer siru.

  Daya 

  
 Seg temẓi-s i inuda ɣef later n laṣel-is. Yesselmed Lasheb Ramdane tamaziɣt, yura  s tmaziɣt, iga anadi-ines n duktura ɣef usedwel i tgemmi. Yettnadi amek i d-yettili useḥbiber ɣef tgemmi ? Acu n ttawilat   iwulmen i waya ? Dɣa ɣef wanect-agi i d-yessuffeɣ adlis-is wis 6 iwumi yefka azwel ‘’Kra seg tedyanin n zik’’, ussan kan iɛeddan ɣer tezrigin  Achab. I lmend n tuffɣa n usenfar-a akked leqdic-is s umata, newwi-d awal yid-s deg tdiwennit-a.     

  Aɣmis n yimaziɣen : Yeffeɣ-d ussan-agi kan udlis-ik wis setta s uzwel ‘’Kra seg tedyanin n zik’’. Ma tzemreḍ ad aɣ-d-teffkeḍ agzul fell-as ?  
  Lasheb Ramdane :  Adlis ‘’Kra seg tedyanin n zik’’, d awal n wat zik i aɣ-d-yewwḍen s wudem atlay ; rriɣ-t-id ɣer tira akken ur yettruḥ ara, akken ur t-tɣedder ara tatut imi wid uɣur mazal ccfawat-a, la ttruḥun yiwen, yiwen. Deg-s, tidyanin yeḍran, timucuha yerzan asbeddi n tudrin, tiqsiḍin yerzan kra n wudmawen n ddin akked d temɛayin n kra n yimdanen…S umata yerza tasekla timawit anda aḍris n tesrit d tmedyazt ddukklen. Kra seg-sen, ffɣen-d yakan di tadlist <em>‘’Zik-nni deg Wat Dwala</em>’’, kra-nniḍen deg uɣmis ’<em>’La Dépêche de kabylie</em>’’. Nesddukkel-iten deg yiwen udlis <em> ‘’Kra n tedyanin n zik’’. </em>Adlis-a<em>, </em>deg-s 44 n yiḍrisen i nebḍa ɣef rebɛa n yimura. 
 Amur amezwaru, yewwi-d ɣef tayri, nnif, ttar d tirrugza am wullisen <em>‘’Tegzem-as amrar d sser</em>, <em>Ttar n tlemẓit</em>, <em>Tadyant n Si saɛid At ccix</em>’’…Amur wis sin, netta, yerza timsirin n ddunit. D iḍrisen i d-yewwin ɣef lmeɛna n wawal am uḍris <em>‘’Lamin d uqcic</em>, <em>Yir ṛṛay</em>’’…Amur wis tlata, yerza kra tudrin, yewwi-d ɣef tmucuha,  tid iwumi qqaren‘‘<em>Les récits de fondation</em>’’. Deg-sent, ttalsent-d imezwura amek i d-lulent kra n tudrin  am tin <em>At Buɛli</em>, <em>Tamaɣuc</em>t, Taddert Ufella akked wamek rabent kra am tin  i ɣef i d-yettmeslay wullis <em>‘Taddart ixla waḍu</em>’’.  Ma d amur aneggaru, deg-s timɛayin n kra n yimdanen. S umata, iḍrisen-a, wwin-d ɣef tmedyazt taqdimt n At Dwala, tin n yimedyazen icban Aɛmar Awmar am deg <em>Lekra  userdun</em>, <em>Tislit</em>, Muḥend saɛid At Waɛrab am deg <em>Ay ul ibɣan iɣi</em>, <em>Buzelluf</em>, Mḥat Mḥidin am deg deg <em>Tameɣrust d wegḍi</em>, <em>Tasekkurt</em>, Awmar Muḥed-Waɛmar akked Wakli-Iheḍdaden deg umjadel-nsen am deg uḍris <em>Di lqehwa n Dda Ɛumar</em>, Saɛid At Waɛrab akked Saɛid Awdiɛ am deg Azenzi n Lḥenni…

  Amek i d-yella leqdic am wa deg unnar ? 
 Leqdic amezwaru deg uḥerrez (sauvegarde) n tgemmi timawit, d ajmeɛ seg yimi n yimɣaren d temɣarin uɣur mazal ccfawat n zik, ayen akk illan s tmenna. Yezmer ad d-yili s  dicṭafun neɣ kamira. Tura ishel maḍi , nezmer ad nseqdec allal n tilifun. Acu kan, yessefk ɣef umnadi ad yesseqdec tarrayt n udiwenni d uqader n leqwanen-is. Tarrayt, ad tili alehṣab n wayen ibɣa ad t-yexdem umnadi. Mehṣub, aleḥsab iswi unadi-ines. Nesseqdac tarrayin seqdacen deg tussna n umdan (anthropologie) neɣ tussna n tmetti (sociologie). Mi nefren wid iwumi ara neg adiwenni, nseɛlam-iten ɣef yiswi-nneɣ, syin nesseklas-iten. Imir, akk ayen yellan deg usekles ad yuɣal ɣer tira.
 Ur nrennu, ur nsenqas. Leqdic-agi uḥerrez n tgemmi, aṭas aya segmi i tebḍiɣ.Deg temnaḍt n At Dwala mi lliɣ selmadeɣ tamaziɣt, jemɛeɣ-d aṭas seg wayen nnan d wayen gan yimezwura. Jemɛeɣ-d isefra n lgirra, tidyanin, timucuha yerzan asbeddi n kra tudrin, inzan, tamedyazt d timɛayin yerzan kra n yimdanen i d-yufraren imiren s wayen nnan neɣ s wayen gan. S wayagi i uriɣ idlisen am <em>‘’Lgirra n 195461962 deg tmedyazt n tilawin</em>, <em>Chants de guerre des femmes kabyles</em>, <em>Monographie d’un village kabyle :Tala-xlil</em>’’ akked d wagi i-d-iffɣen ɣer tezrigt Achab ussan-a. Tidyanin i d-yeddan deg udlis-a, ur qqiment ara s talɣa n  timawit meḥsub akken i tent-id-sskelseɣ.
 Segmeɣ-tent akken ad uɣalent ɣer tira. Ihi yella wayen yettwahettmen fell-i ad ibeddel i lmend n tira-nsent. Tamedyazti d-yeddan, teqqim akken i tt-id-wwin imiren. Isefra, ttwarun i lmend n tseddarin, ifyar d tmeɣrut mi ara tili. Niqal, bɣiɣ ad as-geɣ tazwart anda ara d-ssisneɣ iḍrisen-a, maca ufiɣ ayagi ulac acu ara d-yernu imi ayen bɣiɣ ad t-id-aruɣ yella di kra n yidlisen ɣef tsekla timawit. Unfeɣ-as ihi akken. Ha-t-an s umata amek i d-ilul udlis-a.

  Kečč yettnadin deg uḥric-agi n tgemmi, amek yezmer ad yesseḥbiber usenfar-a ɣef tgemmi tamaziɣt s umata? 
 Uqbel ad d-fkeɣ tiririt ɣef useqsi-a, ma tebɣiḍ ad d-bduɣ, ad d-smektiɣ azal i tesɛa tsekla timawit di tmetti n zik. Adlis  ‘’<em>Kra n tedyanin n zik</em>’’ yewwi-d ɣef tsekla timawit, yiwen n uhṛic seg tgemmi tadelsant tamensayt n yiqbayliyen. Tasekla timawit, d aḥric seg tgemmi n tmetti yettwasenfalin s wawal, s tmenna. Deg-s, inzan (lemtul), tiqnuẓin, tiqsiḍin, timucuha, tiḥkayin, ccnawi, tamedyazt akked tutlayt swayes senfalayen akk annecta…S umata, tigemmi-a deg tedder tutlayt, tzeger-d  leqrun d tsutwin, wa ittaǧa-tt-id i wayeḍ  seg yimi  ɣer umeẓẓuɣ. Yal tasuta, tewwi-d amur-is, tefra irec d ukerfa akken ad teddu ɣer sdat. Ihi, di tmetti n zik, ulac aɣerbaz, ulac aselmad maca yal tasuta telmed ɣer tiyaḍ timussniwin swayes ara teddu di tmetti (la socialisation). D acu n twuri i tesɛa tsekla timawit ? Akken i t-id-mmalen kra n yinadiyen, tasekla timawit ɣer-s aṭas n twuriyin :

 – Tawuri tamezwarut   terza ccehwa ( plaisir) mi ara ismuzgut yiwen i tidyanin, timucuha, tamedyazt, timɛayin…Aya ittaǧa amdan ad yinig, ad ibuḥru leɛqel.

  -Tawuri tis snat ,  nettat terza ttrebga neɣ « asedwel » n warrac. Arrac lemden amek ara ddun akken ilaq di tmetti. Lemden ansayen, ccan d isuḍaf (les codes) ɣef i tetteddu tmetti. Mi ara smuzguten i yimeqqranen ttmeslayen neɣ ssawalen tidyanin, timucuha, lemtul… Lemden tameslayt d ccan-is (valeurs). S umata, lemden amek ara mmeslayen imi kullec yebna ɣef wawal. Yak ferrun timsal s wawal. Akken qqaren awal i t-iferrun d awal. Amedya, mi ara sellen i tmucuha, arrac lemden aḥeṣṣen (l’analyse), ssnernayen deg usugen-nsen (developpement de l’imaginaire)…

  – Tawuri tis kraḍet   terza awelleh n yimdanen imeqqranen. Deg tsekla timawit, llant kra n tedyanin i d-yettawin ɣef wayen yelhan d wayen n diri. Yis-sent, ttwellihen, smektayen-d  imeqqranen ad xedmen ayen yelhan, ad ddun ɣef lḥeqq d sswab. Amedya, timɛayin seg  ttlalen yinzan/lemtul smektayent-d ɣef wazal i yesɛa yinzi deg umeslay, ladɣa di tejmaɛṭ neɣ mi ara yali wawal gar si yixsimen. S useqdec n yinzan i d-srusun talwit mi ara izad wawal : senɣasen di reffu n bnadem, ttaren amdan ɣer leɛqel-is, ɣer sswab.

  -Tawuri tis ukuẓet   terza arrac, ilmeẓyen ara ibeddlen neɣ ara ikecmen aḥric-nniḍen deg tudert-nsen (fonction initiatique). D tidyanin i d-yettawin ɣef wamek ttɛeddin si tallit ɣer tayeḍ di tudert  am uɛeddi seg tudert n uqcic ɣer tillumẓit neɣ seg tillumẓit ɣer urgaz.

  -Tawuri tis semmuset   terza udem amazray. Tasekla timawit n uɣref, tesɛa assaɣ d umezruy imi tettawi-d  awal ɣef tegnit ikecmen deg umezruy.  Temmal-d timuɣliwin n uɣref  deg wakud d wadeg : Iḥulfan, tirga, asirem d ccan d lqima n uɣref. Ihi akka, i t-id nniɣ, idṛisen n udlis <em>‘’Kra seg tedyanin n zik</em>’’ i d-yewwin ɣef tsekla timawit  deg zzman n yiɣil wala deg zzman n temharsa, d tarzeft n tmussniwin. Deg-s, timuɣliwin n wat zik… Deg-s i tettwaḥrez tmeslayt ladɣa deg tmedyazt i d-iddan deg-s. Ihi, tuɣalin ɣer tira n tedyanin n zik, d yiwen n ttawil swayes ara nḥerrez ɣef tgemmi tamensayt. Yezmer yiwen ad yaf iman-is, ad yesteɛfu wallaɣ-is, ad immerreḥ lxaṭer-is mi ara tent-iɣer akken ufan iman-nsen wid i tent-yessawalen d wid i asent-isellen d zzman deg ddrent.Yezmer daɣen yiwen ad iḍil mi ara ten-iɣer ɣef tmuɣliwin d wansayen n zik. Ad iẓer tugna n tmetti n lawan-nni. Akken yezmer yiwen ad yaf  kra n umawal n teqbaylit n zik. Ar taggara yezmer yiwen ad d-yagem tikta neɣ ad isseqdec tadyant i d-iddan deg udlis i usnulfu deg unnar n tsekla akken ad d-ibeggen amedya, laṣel, tamagit-is…

  Anadi-k di duktura-k, yerza dɣa asedwel (ttrebga) i tgemmi. Awal-ik ɣef wannect-a… 
 Anadi i xedmeɣ, yerza asedwel i tigemmi tadelsant s umata. Deg unadi-a, ssekneɣ amek yezmer ad d-tili ttrebga i tgemmi tadelsant berra n uɣerbaz, s wudem n tirmit n les fouilles archéologiques. Iban-d belli wid ittikin s lebɣi-nsen (  benévoles) deg les fouilles archéologiques, lemden timussniwin. Weḥd-nsen (rapport à soi),  akked d wiyaḍ (rapport aux autres)  akked mi ara qarben tiɣawsiwin (rapport aux choses) am wallalen irkiyulujiyen(outils archéologiques) imlebɣiyen n terkiyulijit (bénévoless de l’archéologie) lemden:Tatiknikit (techniques) yerzan les fouilles archéologiques; Asenqed irkiyulijiyen (prospections archéologiques) amek d-ttafen imekwan deg yella later; Timussniwin yerzan tussna n umdan (amedya mi ara d-issekfel aẓekka); Amezruy; Timussniwin yerzan tadawsa d tmeslayt…Mi ara mlilen d wiyiḍ, lemden diɣen idles s umata. Ttembeddalen tiktiwin ɣef yidles. 
 Wa ad yissin ad  ifraq idles n wayeḍ, am deg uḥric n tgella neɣ n “ddin”. Wigi nessawal-asen ‘’<em>Les apprentissages interculturelles</em>’’. Iban-d daɣen deg unadi-a, abeddel di tmuɣli n yimdanen-a (les fouilleurs bénévoles)Mi ara imagger le <em>sacré</em> amedya.Mmi ara yettiki deg usekfel n uẓekka(fouille d’une sépulture), ttbeddilent tmuɣliwin-ines (les representations), ttuɣalent ttmalent ɣer wayen iwumi neqqar <em>‘’l’universalité</em>’’. Amdan, isittaɛ lxerṭer-is, ifehhem, ittqadar tamuɣli n wayeḍ. Ittwali tigemmi n wayeḍ amzun ines. Ittizmir ad tt-icrek d wayeḍ. Xas tagi tesɛa bab-is maca ttalasen deg-s medden imi d ayla n umdan. Ttrebga i tgemmi tadelsant s wudem les fouilles archéologiques d win ittaǧgan amlebɣi (bénévole) ad yissin kra n tmussniwin ara t-iǧgǧen ad isekcem iman-is di ccɣel n uḥerrez n tgemmi seg wul (avec éthique) uma ad yessiweḍ ad tt-icrek d wiyiḍ deg talwit.

  D acu n wuguren iɛeggben tigemmi ass-a di tmurt. Amek yezmer  ad as-d-yuɣal wazal? 
 Tigemmi n umaziɣ, tedder aṭas di maḥyaf acḥal n yiseggasen. Ama di lweqt n temeharsa tafransist, ama mi seg tewwi timunent Lezzayer.. Wid isedduyen leḥkem mḥan isem umaziɣ seg yidles azzayri. Nekkren amezruy, cudden-aɣ ɣer wiyiḍ armi sɛerqen i yimdanen laṣel-nsen…  Acu kan, ayen ur nbedd ara ɣef lsas iseḥḥan, leqrar-is ad d-yeɣli yiwwas. D ayen i yeḍran iseggasen-agi ineggura, xersum seg wasmi tekcem tmaziɣt ɣer uɣerbaz. Arraw n tmurt, bdan ttakin-d, tteɛqalen iman-nsen d Imaziɣen. Acu kan mazal ar tura tigemmi tadelsant n yimaziɣen tedder di maḥyaf. Amedya. Dduwla tesmenyaf gar talliyin n umezruy, tefka aṭas azal i tallit ibdan si lqern wis sebɛa, am wakken ddunit n yimaziɣen, tebda si lqern-agi. 
 D ayen ara yeǧǧen aṭas n yizzayriyen ad ɣillen nutni d Aɛraben. Tigemmi n yimaziɣen, ur ten terzi ara, am wakken mačči nsen. Ihi ma ur teɛqil ara ‘’Faḍma argaz-is’’ ula i txedmeḍ! Xas gan isuḍaf n useḥbiber i tigemmi tadelsant, xas yella-d ufran n kra seg tgemmi tadelsant sɣur Unesco meḥsub yuɣal d tigemmi n talsa,  ma ur tt-ɛqilen ara warraw-is d ayla-nsen, ma ur ɛqilen ara iman-sen deg-s, tuɣal ɣer din.  Uqbel ad tesečč, ad d-tesasi tgemmi aɣrum i warraw-is (volet économique), yessefk ad tt-ɛeqlen warraw-is d ayla-nsen. Akken ttwaliɣ, akken tigemmi ad tt-ḥerzen warraw-is, yewwi-d tamezwarut n tmezwura, ad d-tili ttrebga, asedwel i lmend n tgemmi la mačči kan s wudem n uɣerbaz (formel), maca ad sittɛen asedwel ɣer berra n uɣerbaz, s ttawilat n tirmit n unnar am tin i d-bedreɣ, amedya deg unadi-inu.

  Awal aneggaru 
 Tanemmirt i uɣmis n imaziɣen. Afud igerrzen.

  Yesteqsa-t Hocine Moula 

  
 Deg ukṛaḍyur n unebdu 2019, seg yunyu armi d ɣuct, iqeddacen n Uḥuddu aɣarim, ffɣen azal n 7 962 n tuffɣiwin. Ama i usellek d uselḥeq n yimuḍan ɣer sbiṭaṛat, ama i ussens n tmes, neɣ i usellek n yimdanen deg yisehwa n yiberdan. Γef leḥsab n yimḍebbṛen n Uḥuddu aɣarim, seg tazwara n yunyu armi d 20 ɣuct 2019, ḍṛan 618 n yisehwa deg yiberdan n twilayt n Bgayet. Dɣa, amḍan-nsen yettader seg wayyur ɣer wayeḍ, ayagi imi deg yunyu 2019, ḍṛan 252 n yisehwa kan, ma yella di yulyu n yiwen useggas llan-d 233 n yisehwa. Syinna, yuder-d umḍan ɣer 133 di ɣuct. Ad d-nesmekti d akken deg yisehwa-agi, mmuten 10 n yimdanen u jerḥen 768 seg-sen. 

 Seg yiwet n tama, ma yella nmuqel i umḍan n wid yemmuten ilindi, ad d-naf belli amḍan yuder-d, imi deg 2018 mmuten 19, dɣa ayagi d ayen yeṣefṛaḥen. Lameεna seg tama-nniḍen, yuli ureqqas n yisehwa seg 594 deg 2018 ɣer 618 aseggas-a. D ayen i yeǧǧan imḍebbṛen n Uḥuddu aɣarim, ggren-d tiɣri i yinehhaṛen akken ad d-ttḥadaren iman-nsen ugar deg yiberdan, acku d tudert-nsen i d asfel n war aḥader-nsen. Seg tama n teftisin n Bgayet, 10 n yimdanen i iɣerqen deg unebdu n useggas-a, dɣa deg 5 737 n tuffɣiwin, iqeddacen n Uḥuddu aɣarim, sellken-d 2 997 seg lmut timḥettemt, deg-sen 2 532 ttwadawan imir-n, ma yella d 136 ttwawin ɣer sbiṭaṛ. 

 Γef leḥsab n teɣbalut-nneɣ, wid yemmuten ur qudren ara iṣuḍaf n lεum, ayagi imi 8 deg-sen mmuten deg teftisin n war taεessast, wayeḍ deg yisragen beṛṛa n tεessast, ma d aneggaru qqaren belli d ul-is i iḥebsen. Gar 10 yemmuten, llan 8 n yirgazen, d sin n warrac. Rnu ɣer waya, mazal yettkemmil unadi ɣef yiwen n yilemẓi i yesεan 30 n yiseggasen di leεmer-is, di teftist n Bulimaṭ. Aneggaru-a, seg twilayt n Tbatent, ur d-iban ara seg 13/08/2019. Di taggara, am wakken neẓṛa, ula d tiẓegwa ur slikent ara seg tiyitiwin n unebdu. Dɣa seg yunyu armi d ɣuct 2019, tender tmes deg 937 n yidigan di twilayt n Bgayet, anda i ffɣen yiqeddacen n Uḥuddu aɣarim 1 266 n tuffɣiwin. I yisalli, rɣan ugar n 1 667 Ha n yimɣan, 30% di tẓegwa, d 10 000 n ttjuṛ n yigumma, akked 2 780 n tpaliwin n tuga.

  K.K. 

  
 Nwala amek iga iḍelli waddad n tutlayt taqbaylit, neẓra amek i d-yuɣal ass-a. Segmi tuɣal tmaziɣt d tutlayt tunsibt, aṭas i iwalan tefsi tkerrist i ten-yeqqnen akken ad sqedcen tutlayt-nsen. Deg tmurt n Leqbayel akka tura, taqbaylit, reffden-tt tarwa-s s lebɣi akken ad tidir nettat, ad tessider ula d nnekwa d lasel i yeqqnen ɣer ɣur-s. Dɣa, ugar n yiḥricen ideg tettwasseqdec merra, am yidlisen, d usekcem-is deg Internet, tutlayt, tger asurif-nniḍen deg uḥric d amaynut i yellan d aseqdec-ines ula deg n tɣiwanin d tdeblin n tmurt. Ma nefka-d amedya, ad d-nebder taɣiwant n Ayt Smaɛel i simmal tettak amkan i usekkil amɛemri, simmal tettak tagnit, ama i yimezdaɣ n taddart, neɣ i wid i d-irezzun seg temnaḍin yemgaraden, i wakken ad izmiren, ad ɣren tamaziɣt-nsen i nnumen seg zik ur tt-ttwalin gar tutlayin i ten-yexḍan. Aya dɣa, yella-d seld mi tebda deg wakud iɛeddan asufeɣ n wulɣuyen yemgaraden s teqbaylit, terna taggara-a tettsemmi yis-s iɣerbazen d yiberdan, tettaru-tt daɣen deg yiẓekwan. Skud ulac awezɣi deg wayen iwumu ssawḍen, imdebbren n tɣiwant n Ayt Smaɛel ur stehzan deg usnerni n tutlayt tayemmat i yellan gar yiswan-is. «Seg tazwara i nxemmem ad nesseqdec tamaziɣt deg lecɣal-nneɣ, acku nebɣa ad nesnam i ugdud tutlayt-is». I d-yenna uselway n tɣiwant n Ayt Smaɛel, Mass Sadeq Rebbaɛi. Ulamma aqeddic-a, yuɣ lḥal, yessutur-d win yettgerrizen tira n tamaziɣt i wakken ur d-teddunt ara tucḍiwin, maca s tallelt n widak iḥemmlen tutlayt-nsen, ɣas ur ixeddamen daxel tɣiwant, iferru wugur-nni. Acu kan aɣilif-a n yixeddamen n tɣiwanin i d-ibanen, ur ssinen ara ad arun s tmaziɣt, ayen yeǧǧan aṭas n yimḍebbren n tɣiwanin-nni, ad ssuturen asekcem n kra n yiqeddacen, xersum yiwen, iɣef yezmer ad yili lettkal deg yimahilen i icudden ɣer teqbaylit d tira-s. Ad d-nesmekti kan d akken ula d ikaciyen (cachets) s tmaziɣtt, llan wid i ten-id-ixeddmen si tura. D ayen i yessemɣaren ugar asirem, i d-yesbegginen ssmamat n uzekka n tutlayt n Lmulud At Mɛemmer.

  Kaiasa Khalifi 

  
 Tella-d Tfaska n umsillel (marionnettes) n Bogota, deg tmurt n Colombie,
seg 5 ar 13 deg cutember-agi i deg-i nella. D Slilwan n tddukkla Irathen n
Larebɛa n At Yiraten i d-yettwafernen i wakken ad tettekki s yisem n Lezzayer.
Acu kan, imi d taswiɛt iqesḥen anda yella waṭṭan n kuruna, ihi ur ruḥen ara iɛeggalen
n tddukkla i yetturaren diɣ amsillel Slilwan. Meɛna, ceyyɛen tavidyut-ines u
ttekkan yis-s mebla ma rzan ɣer temdint n Bogota n tmurt n Colombie. Tettwasenɛat-d
Slilwan ass-nni n, 8 deg cutember 2020, deg tansa n tfaska n Bogota. Ha-t-an
ugzul n tedyant n Slilwan. Umbԑed imi  i d-tufrar Slilwan deg temsizzelt n zzin,  ass-a yewwḍ-d lawan ad tezweǧ akked ugeldun.
Ad tuɣal d taǧeldunt.  Mebla cekk, Waɣzen
i d-yesnesren si tesraft, s lemԑawna n Zinon,  ad yexdem yakk tazmart-is akken ad d-yer
ttar-is. Aladra amek ? Ɣef ufaris-agi, yenna-d Ali Boudarène i yellan d
aselway n tddukkla Irathen u d netta daɣen i yuran asinaryu, am wakken d netta i
tt-yesuffɣen : ‘’Aṭas n warrazen i tewwi Slilwan ama dagi deg Lezzayer,
ama deg berra n tmurt. Nettekki deg Tfaska deg Lmerruk, deg Tunes, deg Maṣer…atg.
Ula d amsuffeɣ-is, Ali Boudarene, ddeqs n warrazen i yewwi ula d netta. Nezmer ad
nebder arraz amezwaru Ali Maâchi n uselway n tegduda n tira tmezgunt Lalla Faḍma
n Sumer, arraz amezwaru Mohia d’or d wiyaḍ… 

  H.M. 

  
 D ass n tefsut, d ass n tmussni, aram, 16 deg yebrir 2019, ffɣen-d yinelmaden n tesdawit Lmulud At Mɛemmer s abrid i wakken ad d-inin ala i udabu-agi yellan tura akka, u sbeggnen-d tamuɣli-nsen lqayen mgal-is. Inelmaden am nutni am yakk agdud azzayri, ɛyan seg waddad ideg tella tmurt-nsen ɣef waya, ilaq ad iruḥ udabu-a. Tikli-a n yinelmaden, tella-d s rray i teṭṭef Tasmidegt tadigant n yinelmaden CLE.Inelmaden lḥan si Hesnawa armi d zerg MAƐTUB Lwennas. Di tikli-a, anda ttrefrifen-t tekbabtin ama d azzayrit ama d tin n yimaziɣen. Sunɣen-d yiwet n tfelwit icebḥen, yeččuren d anayen d usirem yellan deg wulawen. Llant-d diɣ tebluzin anida i nezmer ad d-nɣer : “Tamazɣa d laṣel-iw, Lezzayer d tamurt-iw”, “Inelmaden, bɣan ad yeɣli udabu…”
 
Leḥḥun yinelmaden cennun tizlatin n Meɛtub, Uleḥlu d Ali Ideflawen… Ddukklen s umata ɣef yiwen n wawal, ɣef yiwet n tikti, i Lezzayer tilellit, Lezzayer tasget, Lezzayer tamagdayt akken i tt-ssurmen wid yemmuten fell-as di tallit n ṭṭrad. Ma yella aṭas i yettwaxedmen segmi i d-aɣ-id-yelli Dda Lmulud abrid u yesbeggen-aɣ-d tamuɣli ɣef wamek i nella, ilaq tura ad nebnu imal-nneɣ s wayen i d-aɣ-ijemeɛen mačči s wayen i d-aɣ-iferqen, u ad nɛawed ad naru amezruy n Lezzayer ! “Adabu-a, ilaq ad yettwakkes seg yiẓuran, u tamurt ad tuɣal i warraw-is ladɣa i yilmeẓyen d yinelmaden, imi d nutni i tasuta tamaynut ara d-yawin abeddel akked talwit i tmurt-nsen”, id yenna Mass Aɣilas Cebbalah, aferdis n CLE. Syin akin, snemmren yiɛeggalen n CLE inelmaden i d-yerran i teɣri-agi tis-snat u fkan-asen ttiɛad i tikkelt-nniḍen. “I wakken ad iserreḥ wayen yettwarzen”. Dahlal Chanez 

  
 Aḥric wis 9

 Azekka-nni, yekker-d mmi-s n ugellid, yuγ lewhi n ubrid-nni tettaṭaf Mm Yiγiγden yal mi ara as-terwel. Yewweḍ γer sdat uzrib yellan deffir n uxxam-nsen, yemlal-d baba-s d amezwaru, yenna-as: ‘’Ḥala tin i umi ad tezg tarkast-agi n wuraγ ara yuγalen d tameṭṭut-iw “. Nnecṛaḥen wulawen n terbibin n baba-s n Mm Yiγiγden akken yessefk, acku γur-sent tiqejjirrin gerrzent. Tameqqrant deg-sent, tewwi tarkast-nni γer texxamt-is, tedda yid-s yemma-s, maca ur as-d-tezgi ara, ur tezmir ara ad tessekcem tifednan-is timeqqṛanin. Teffka-as yemma-s ajenwi, tenna-as: ‘’Ax gzem tifednan-im! Mer ad tuγaleḍ d tameṭṭut n mmi-s n ugellid, maεεac ad telḥuḍ γef uḍarr. Taqcict, tuγ awal n yemma-s, tegzem tifednan-is, tessekcem aḍar-is di tarkast, tessebleε teqṛeḥ, teffeγ-d γer mmi-s n ugellid. Yessuli-tt s ufella n teεrurt uεewdiw-is, yesγam-itt sdat-s, yewwitt yid-s ad tt-yer d tameṭṭut-is. Yesεedda-ten uεessas sdat n uẓekka n yemma-s n Mm Yiγiγden, qqimen sin yitbiren γef tcebbubt n useklu-nni n tjujtin, akken wwḍen γer sdat-nsen, ccnan-asen-d tizlitt-agi:

 “ Tarkast teččur d idammen, tamnayt-agi ur tettneḥcam.

 Ihi tislit iwulmen, d tin i n-teğğam deg axxam“.

 Iḍal mmi-s n ugellid γer tarkast-nni, iwala ttfeggiḍen seg-s idammen, yebren aεewdiw-is, yerra-tt s axxam, yenna-asen: ‘’Ala, mačči d tagi i d tislit i d yi-iwulmen, yessefk ad tqis uletma-s tarkast-agi’’. Tekcem γer texxamt, tessekcem tifednan-is war uguren di tarkast, maca agerz-is yegguma ad yekcem. Tefka-yas yemma-s ajenwi, tenna-as: ‘’Ax gzem agerz-im! Ma tuγaleḍ d tameṭṭut n mmi-s ugellid, maεεac ad telḥuḍ akk γef uḍar’’. Tuγ awal n yemma-s, tessekcem aḍarr-is di tarkast s timdeḥḥest, tessebleε teqṛeḥ am ultema-s, teffeγ-d γer mmi-s ugellid… <em> Tettkemmil </em>

   Yerra-tt-id seg talmanit Essaid Ait Maamar 

  
 Tettwassen Tmurt n Leqbayel s ddeqs n tfaskiwin d leqdic adelsan i d-yettilin ɣef teɣzi n useggas. Maca deg unebdu, yettili leqdic s zzyada, imi d tasemhuyt n usteɛfu i waṭas n yimdanen, d tallit n unecreḥ d tukksa ɣef lxaṭer daɣen. ma nruḥ ɣer temnaḍt n Buzeggan, ad tt-naf d tamnaḍt i d-yettheggin tifaskiwin tinesbaɣurin yemxalafen ɣef teɣzi n waggur n ɣuct ladɣa, ma nebder-d kan tafaska n ubernus, tin n tkermust, n tamemt d tbexsisin…atg. 

 Ttilint-d tfaskiwin-a, deg waṭas n tuddar yefkan azal i leqdic adelsan, d tuddar yecban Ḥura, Lemṣella, Iḥutusen… Ma nezzi-d ɣer temnaḍt n Micli, ula din, ur drusit ara leqdicat idelsanen i d-yettilin, maca ayen i ijebbden lwelha, d isensa i d-yettezzin yal aggur n ɣuct deg tuddar-is ɛlayen, ma nuder-d kan asensi n Bucikar deg tɣiwant n Yililten d usensi n uẓru n ṭṭhur deg tqacuct n udrar ɛlayen. 

  Asensi n Bucikar 

 D ttebyita, d tameɣra tansayant i d-yettuɣalen yal aseggas deg taddart n At Ɛisa Uyeḥya yetabaɛen taɣiwant n Wat Yililten. S umata, tettili-d ttebyita-a, gar wussan n 19, 20, d 21 ɣuct. Ttasen-d yimdanen qrib seg yakk tamurt n Leqbayel, ladɣa tamiwin i d-iqerben am tuddar n Micli, Icellaḍen deg Uqbu d Wat Mlikec, ttemlilin-d dinna. D ansay i d-ǧǧan yimezwura. Ma d imeɛraḍ d merra imeḥḍar, sɛan azref ɣer tuččit n seksu akked uḥric n uksum i d-yettwaheggan sɣur tulawin n taddart. Yal tawacult seg taddart n At Ɛisa, d lwaǧeb fell-as ad d-theggi tabaqit n seksu, ad tt-id-tawi ɣer wadeg n usensi. 

 Ma d tiwaculin yesɛan neɣ yettrebbin ugar n 10 yixfawen n wulli neɣ akraren, diɣen d lwaǧeb, ad d-ṣedqen neɣ ad fken d asfel yiwen n rruḥ i tmeɣra-a, d ansay i yettḥettimen ayagi. Tessemliliy-d ttebyita-a ameqqran d umecṭuḥ, ilmeẓyen d telmeẓyin, sɛeddayen akud s lferḥ s tuṭṭfa n kra n tugniwin n usmekti. Rennun-as sser i tmeɣra iḍebbalen d yilmeẓyen icennun s tgiṭarin-nsen akked yixuniyen s ddeɛwat n lxir i wid ihelken d wid yuysen tudert akken ad d-tḥayan. Tameddit n wass, ttemsefraqen yimezdaɣ d wid iḥeḍren s tegmat ur nesɛi tamtilt, am wakken d iseggasen segmi myussanen, akken ad sfillten s lxir ad d-tuɣal ttebyita deg useggas ara d-yasen di lehna.

  Lbaraka n uẓru n ṭṭhur 

 Ddeqs n ttiɛadat idelsanen i d-yettilin deg tmurt n Leqbayel am tannumi, d tifaskiwin, ama d tid n tmedyazt, n ccna, n tqendurt n leqbayel, n tẓerbit, n lexrif… Ahat, armi qrib ulac asun neɣ taɣiwant ur nesɛi asiher adelsan. Deg yal aggur n ɣuct, am yal aseggas, tettili-d ttebyita n uẓru n ṭṭhur deg temnaḍt n Micli. 

 D ansay i d-yettuɣalen s lferḥ d lbaraka am yal tikkelt, di kraḍ n taggara n yimalas imenza n ɣuct. Ttemlilin-d yimdanen i d-yettasen seg yal tama n tmurt n Leqbayel, seg temnaḍin n waɛraben neɣ ula d iɣriben i yesɛeddayen imuras-nsen di tmurt. D iḥewwasen, d imerraḥen, d wid i d-yettasen ad awin lbaraka n uẓru n ṭṭhur. Meẓẓi, meqqer, d luluf i d-irezzun ɣur-s. 

 Yal imalas, d anta taddart deg tɣiwant n At Yililten ara d-yesuddsen tameɣra-a. Tikkelt-a, d nnuba n taddart n At Ɛeddela, beggsen yilmeẓyen d yimaɣzalen (volentaires) akken ad tɛeddi ttebyita deg tegnatin iwennɛen. D ayen i neẓra s wallen-nneɣ, bedden akken iwata, am yiwen n urgaz, akken ara tezri amek ilaq. D igiman n tkeryas i yettawin abrid n uẓru n ṭṭhur yal aggur n ɣuct, d amkan akk aɛlayan deg Micli, yettaweḍ alamma d 1850 n lmitrat s nnig lebḥer, si yal tama, zzin-as-d yidurar i d-irennun tahuski i tmurt. Imi adeg mačči d win ara d-yekfun i uhdum i d-irezzun, ihi ḥebbsen anda yebɛed, ttkemmilen tikli ɣef uḍar s unecreḥ deg wulawen d teɣratin n tlawin d ucrah n yilmeẓyen d telmeẓyin. 

 D tafaska i yettɛeddayen s tumert n wid akk i d-yettasen s amkan. D tiwaculin neɣ d tirebbaɛ-nniḍen, s tbaqiyin n seksu gar yifassen. “Aqader d taɣawsa tamenzut i ɣef nbedd. Tanemmirt i yimsuddsen n ttebyita n uẓru n ṭṭhur. Nessaram-asen afud igerrzen. Nessaram yal aseggas ad d-tettili xir n useggas i t-yezwaren”, i d-yenna yiwen yilemẓi. 
  Khaled Achoui 

  
 Amaynut i yerzan tutlayt tamaziɣt, yezga yettnernay tallit-agi taneggarut. Dɣa, ussan iɛeddan yeffeɣ-d uẓeṭṭa n wawalen (Scrabble) aqbayli, sɣur umaru Mhenni Xalifi. « Segmi lliɣ xeddmeɣ-d urar n uẓeṭṭa n wawalen deg Uɣmis n Yimaziɣen, ttxemmimeɣ ɣef usenfar n uẓeṭṭa-a ara yezmir yiwen ad yesɛu ɣef ṭṭabla deg uxxam-is. Tazwara ssawḍeɣ tikti i Useqqamu Unnig n Timmuzɣa, wissen ahat ad t-id-neslal lwaḥid, maca syinna kemmleɣ-as weḥd-i i ccɣel s tallelt n wid i yi-d-yezzin ». I d-yenna umeskar. Ad d-nesmekti kan d akken aẓeṭṭa-a deg-s merra 114 n teḥjurin, ad naf daɣen agemmay-is ixulef cwiṭ win i nennum, imi deg-s 35 n yisekkilen. « Seld mi cawreɣ kra n yimussnawen deg tutlayt d yidles yimaziɣen ɣef wamek ara yelhu uẓeṭṭa-nneɣ d yisekkilen i as-ilaqen, negzem-itt di rray ad yili usekkil V, ad yili P, akked wuffayen s uɛeqqa s wadda ». I d-yerna daɣen Mass Xalifi. Ma d tarrayt i yettwasqeddcen i ufran n umḍan n yal asekkil d wazal-is, yenna-aɣ-d umeskar fell-as: « Send ad ɛeddiɣ ɣer tigawt, giɣ ddeqs n yinadiyen ɣef wamek iga uẓeṭṭa n wawalen n tutlayin-nniḍen, ladɣa tid iqerben i twacult n tayla-nneɣ. Maca daɣen s tallelt n wungalen, ɛerḍeɣ kra n tarrayin ad ẓreɣ d anwi isekkilen ara d-yuɣalen s waṭas, d anwa s drus. Rnu-as leḥsab-nni mi aṭas seg wawalen n usegzawal-nneɣ, beddun s teɣri, neɣ s T n wunti ». Ayen yerzan tuffɣa-ines ɣer ulzuz (ssuq), yenna-aɣ-d bab-is belli mačči i tnezzut i t-id-iga, maca win yebɣan ad t-yesɛu yezmer ad as-d-yexdem ttawil. « Aqeddic-a mačči d unsib. Ad yeqqim d aɛraḍ. Ahat neldi tawwurt am wiyaḍ, imi aya yessutur-d ddeqs n tedrimt ». I d-yenna ɣer taggara Mhenni Xalifi.

  Kaissa Khalifi 

  
 Ass n sed 30 di meɣres i tettwaseqqef teẓrigt tis 17 n tfaska taɣelnawt n tmedyazt tamaziɣt, i d-thegga tddukkla tadelsant. Adrar n Fad, d tajmilt i tmarut Kaysa Xalifi. Ɣef teɣzi n kraḍ n wussan, yemmug wahil deg Uxxam n yilemẓiyen Mulud At Mɛemmer, s uḥḍar n yimedyazen, imura, iselmaden, imeɣnasen d yinebgawen. 

 Dɣa, ass n 28 meɣres, seld taldayt n tefsarin d ujerred n yimekkiyen, tella-d tullya tunsibt n tfaska s wawalen n uselway n tddukkla tadelsant Adrar n Fad, n uselway n tɣiwant n Ayt Smaɛel d uletma-s n tmerḥumt Kaysa Xalifi. Am wakken i yefka umedyaz Lxeyyer Brahimi taɣawsa n tẓuri i twacult n Kaysa, d tajmilt sɣur-s i yelli-s n Udrar n Fad. Akken ad yili imir-n uɛeddi ɣer usiwel n tullisin sdat uzayez. 

 Kra n uswiɛ aredqal, kecmen yimedyazen di tegnit n tmenna n yisefra-nsen i lmend n umsizwer n tmedyazt. D ayen ikemmlen armi d iḍ n wass-nni amezwaru. Azekka-nni d sem, yebda tanezzayt wahil n wass n tezrawt i d-yettwaheggan ɣef yiqeddicen iseklanen n Kaysa. D rreḥba i d-sneɛten yiselmaden n tesdawiyin n Bgayet d Tizi, am Mass Ɛellawa Rabḥi, Mass Muḥend Akli Salḥi, Massa Wataḥ Linda, Mass Meqran Cixi akked Mass Salim Ayad. Aṭas i d-yellan dɣa d awal ɣef wungal Iḥulfan, ɣef tulmisin-is, tibaɣurin-is d wayen akk tesseqdec deg-s lal-is. 

 Seg tzeggant n wass-n, ddan yiɛeggalen n tddukkla d kra n yimedyazen ɣer Bgayet, i tikli taɣerfant i d-yettuɣalen yal tameddit n wass n sem. Dɣa, di tuɣalin i Udrar n Fad, ala timenna n yisefra i d-yellan deg yiḍ. Ass n sed, d asarag n Mass Muḥend Belqasem, ɣef usideg aqbayli, i d-ijebden awellih sdat uzayez. Ugar n usefti n umeslay ɣef umaḍal-a n usideg, ur yettu umsarag ad yerr tajmilt i temsidegt Kaysa Xalifi i yellan gar tlawin timezwura i yernan i terbaɛt n yimsidag.

 Deg yiwet n ṭṭabla, tewwi-d Massa Fahima Seddiri awal ɣef Kaysa Xalifi s yisem n teẓrigin Ccix Muḥend Ulḥusin, am wakken i d-yenna awal-is yinebgi n yiseɣ, Mass Nurdin Ayt Sliman. Mettwal akud-nni dɣa i yettunefk warraz Kaysa Xalifi n usideg i Mass Muḥend Belqasem, s yifassen n lmir n Ayt Smaɛel Mass Sadeq Rebbaɛi. Seld imekli, isenɛet-d Mass Ḥend Seɛdi asarag-is ɣef tidmi n Lmulud At Mɛemmer, akken ad t-id-yeḍfer syin akkin uskasi s wazal-is. 

 Di tfuggla n useqqef, ttunefken tazwara warrazen n umsizwer n tullisin i Massen Saleḥ Luni, Lyes Belɛidi akked Saḥli Walid. Syinna, ttunefken kra n yisefkan i twacult n Kaysa sɣur yimedyazen Mbarek Gamar d Idiri Nura, i d-iheggan tajmilt i Kaysa. Imir-nni, d aɛeddi ɣer tikci n warrazen n umsizwer n yisefra ideg i d-yufrar d amezwaru yilemẓi Ǧilali Ḥaduc. Arraz wis sin tewwi-t tmedyazt Buciba Fatiḥa, ma d wis kraḍ isaḥ-d i Mass Qeddur Rabeḥ.

 Ɣef warrazen-nniḍen, yettunefk warraz Kaysa Xalifi n tmeṭṭut, i ddment teẓrigin Ccix Muḥend Ulḥusin, i Massa Idiri Nura. Win n yilemẓi yerra ɣur Badis Meḥmudi, win n yimezgi yeggra-d gar yifassen n Fellag Saɛid, win n umɣar yuɣal i Mass Zinet Ɛemmar, ma d win n tantala, d Lyes Aɣugali i t-yewwin. 

  M. K. 

  
 Tasebḥit n larebɛa yezrin, ad d-teqqim di cfawa i Yizzayriyen i merra, imi tawaɣit yeḍran mačči d tin i isehlen i tatut. Timesrifegt ILYOUCIN IL-76, yettabaɛen i lɛesker n tmurt n lezzayer, ur tessaweḍ ara ad tesselḥeq ɣer Béchar wid yellan daxel-is, imi akken i neqqar « Anda i tufeg i ters ». D acu kan, tagi mačči d tarusi, d ɣlay i d-teɣli i wakken ad tesseglu s tmettant n 257 n yimdanen, tuget deg-sen d iserdasen, d ilmeẓyen, d imḥaddiyen ɣef tmurt. Mačči d tikkelt tamezwarut ara d-tili tedyant yecban ta, maca, yal tawaɣit tgellu-d s uɛwin-is n lqerḥ, n leḥzen d waṭas n yiɣilifen. ɣef leḥsab n yisallen, timesrifegt-a ur teddi ara aṭas deg yigenwan, imi akken kan i tuli, anehhar-is ifaq d akken aɣbel ameqqran yettraju deg-sen. D ayen i t-yeǧǧan yezzi mebɛid i temdint d ubrid ameqqran, yerra metwal uḥriq, anda i d-teɣli tmesrifegt, mebla ma yessaweḍ ad yessemneɛ wid yellan yid-s, imi ula d tarwiḥt-is ur teslik ara. D tiyemmatin, d tiwaculin i merra iwumi i tejreḥ tasa, yessaramen ass-a d akken tiwaɣiwin yecban tigi, ad tili tririt n tlisa fell-asent. S tidet, tid n ubrid, ssengarent tiwaculin yal ass, meɛna tid igenwan, bezzaf qerrihit !

  Mmuten 3 n yimdanen n bgayet 

 Deg twaɣit n uɣelluy n tmesrafegt taserdasit (taɛsekrit), i d-yeḍran ass n ahad iɛeddan, 11 yebrir deg tama n Bufarik, ddan-d deg leḥsabat ineggura tlata n yilemẓiyen i yemmuten seg waɣir n Bgayet. Yiwen d Musus Lhacmi seg Yiǧermunen deg Xerraṭa, wayeḍ d Bettac Ferḥat Ben Sasi seg taddart n Ayt Buǧiṭ deg Yiderginen, ma d wis kraḍ d Ḥebbuc Rabeḥ seg Ayt Idris, taɣiwant n Tsexriwt. Deffir ubaxix-a, aṭas n leḥzen i d-yeɣlin ɣef tmurt merra. Wamma deg yiẓeḍwan inmettiyen, ḥaca ameslay ɣef tedyant-nni taqesḥant, s uttreḥḥen ɣef yiẓiɣren n wid i d-yeṭṭef lḥal deg yinig-nni ɣer Tinduf, d uɛezzi d usebber n yimawlan. Dɣa, deg kra n temnaḍin, llant tddukkliwin i ibeṭṭlen timeɣriwin n ccna i d-heggan seld tawaɣit iḥuzan ayendin d tiwaculin. Aɣmis n Yimaziyen yettɛezzi akk tiwaculin n 257 n yiserdasen i yemmuten. Nekni n Rebbi, ad ɣur-s nuɣal.

  M. Smaïl et M. K. 

  
 Mačči d ayen yessefraḥen i yeḍran ddurt iɛeddan deg temnaḍt n Kefrida i ibeɛden s kra n yikilumiṭren ɣef taddart n Ayt Smaɛel. Maca d ayen i yesḥissifen, i yeldin imawen n lɣaci mi slan s yir isalli n teqcict i tečča tmes daxel uxxam-is. Ɣas ma tagrudt-nni, i yesɛan sin n yiseggasen kan di leɛmer-is, ur tenṭir ara aṭas s urɣay-nni seld imi tt-wwin ɣer usbiṭar, teqqim din ad tt-dawin, lameɛna lqerḥ-is yegzem ulawen n yimdanen s uɣiḍi. Ladɣa imi isul d tamecṭuḥt ɛad, ur tessaweḍ i tuqqsa n tmes iweɛren. Ɣef wamek i d-nnan kra n yimezdaɣ n temnaḍt n Kefrida, taqcict-nni taqrurt, d aman yeḥman i as-iḥerqen taglimt-is taleqqaqt. Aya mbeɛd mi tesres setti-s di lqaɛa tabaqit n wuzzal deg-s aman-nni yeḥman, truḥ ad d-tawi isemmaḍen ad asen-tessar. Dɣa, nettat, i d-ikecmen seg tayeḍ n texxamt, am yakk igerdan i iḥemmlen urar s waman, tfares tagnit n tilin-ines weḥd-s tger iman-is daxel n tbaqit-nni war ma teẓra d timḍerrit i tt-id-yettraǧun. Armi d-slan i uɛeyyeḍ-is d yimeṭṭawen-is, uzzlen-d ssufɣen-tt-id sinna, rran yis-s srid ɣer sbiṭar. Ma nebder-d tamentilt i yettaǧǧan arrac imecṭaḥ ad tent-ttawɣen daxel yixxamen, ad d-nini d akken d lqella n tɛessast-nsen i yellan deffir. Imi iban agrud ur yessin leslaḥ-is; ayen i yufa aha ad t-yečč, ad t-isew, neɣ ad t-inal. Yessefk, ihi, ɣef yimawlan ad ttḥezziben i wayen i izemren ad yeḍru. Ad ttɛassan dima igerdan-nsen akken ad ilin deg tɣellist, ur ttḍurrun ara imanen-nsen. Ɣas ad d-mmenden lecɣal-nniḍen, maca d tiɣimit yid-sen i yezwaren send kullec.

   Kaissa Khalifi 

  
 Ceyyɛent-d tenmehliwin n usedwel, imalas-a, ulɣuyen i yinemhalen n yiɣerbazen ad ten-xebbren s beddu n teẓrigt tis snat n temsizelt iwumi qqaren ‘’Imruyen n tmurt-iw’’ neɣ ‘’Aqlam biladi’’. D timsizzelt iɣef i d-tella deffir-s tneɣlaft n usegmi aɣelnaw Massa Ben Ɣebriṭ. Deg yisuḍaf n uttekki, ad naf, ad kkint kraḍet n tutlayin: Tamaziɣt, taɛrabt d tefransist u aya yeɛna akk iswiren n uɣerbaz, s umenzu alamma d tasnawit. Yal aswir s usentel i yiman-is. Zemren yisental ad d-awin ɣef wazalen inmettiyen neɣ ɣef wudmawen n tmurt, d imyura neɣ d inmazrayen, timucuha i d-ttawin di tmetti, isefra…atg. 

 Mbeɛd aktazal ara gent teseqquma n ufran gar yimaswaḍen d yiselmaden i yiḍrisen i d-yufraren, syin yal tawilayt ad d-yettwaddem yiwen n unelmad deg yal aswir, ad yekki deg temsizzelt taɣelnawt i d-yettilin deg tmanaɣt ar taggara n useggas, din ara d-iban win iwumi ara d-iṣaḥ warraz amezwaru ara as-yettunefken sɣur taneɣlaft n usedwel. Iswi n temsizzelt-a, ɣef wakken walan, “D asebɣes n unelmad akken ad d-ifares iḍrisen igerrzen acku aṭas n yinelmaden i yellan deg uɣerbaz azzayri yesɛan tigzi meqqren deg taɣult-a n tira, ixuṣ kan utwelleh ɣur-sent. Maca s leqdicat am wi, nezmer ad d-nesfaydi s waṭas deg yinelmaden-nneɣ, u nutni ad snernin aswir-nsen deg tenfalit d tira”. I d-tenna Massa Ben Ɣebriṭ.

<p style="text-align:right">  Khaled Achoui 

  
 <span style="text-decoration: underline;"> Isufar </span>

 – 1 n litra n uyefki arexsas 

 – 20 n tmellalin

 – 1 n tɣenjawt n 

 lqahwa n lmelḥ

 – 3 n tɣenjawin n lmakla 

 n zzit uzemmur

 <span style="text-decoration: underline;"> Aheggi </span>

 Rwit timellalin akked lmelḥ daxel n uḍebsi. Syin, ternu-as ayefki-nni akked yiwet n tɣenjawt n zzit uzemmur. Rwit-ten akk akken iwata. Seḥmut zzit yeqqimen daxel ukasrun, tesmirem ayen akken i d-theggam ɣur-s. Anfet-as ad yeww s tmes taḥlawant. I wakken ad teẓrem ma yewwa, sentut lmus deg tlemmast n ukasrun, ilaq ad d-yeffeɣ d azddgan. Mi yewwa, rret-t daxel n tseksut ad yeqquder. Syin terrem-t daxel n tḍebsit, tanfem-as kra n swayeɛ i tasmuḍi. S tezmert-nwen

  Daya 

  
 <span style="text-decoration: underline;"><em> Isufar </em></span> 

 -400 g n uksum

 -1 n tebselt

 -1 n tdeggert n ticcert

 -100 g n lḥemmez

 -1 n tɣenjawt n lmakla n ṭumaṭic yeẓdan

 -2 n tezrudiyyatin

 -1 n texsayt

 – 2 n tɣenjawin n lmakla n zzit uzemmur

 – lmelḥ, ifelfel aberkan

  Aheggi 

 Slexset lḥemmez yiwen yiḍ uqbel asewwi-s. Sqecret lebsel akked ticcert, tgezmem-ten d iḥricen imecṭaḥ. Seḥmut-d zzit daxel n tassilt, syin terrem aksum, ticcert, lebsel akked leɛqaqer-nni-nniḍen. Anfet ad qqlun azal n 5’. Imir, rnut-as ṭumaṭic yeẓdan akked 2 l n waman. Rret lḥemmez u tanfem-as ad yeww i wazal n 30’. Rnut tura zrudiyya d texsayt, tanfem diɣ 20’ s ufella n tmes taḥlawant. S tezmert-nwen.

  Daya 

  
 Teḍra-d ass-nni n lǧemɛa 11/05/2018, temsizzelt n tazla s ssenf n uzgen n umaraṭun “Abane Ramdane”, deg ladayra n Larbaa Nath Irathen. D tazrigt tamezwarut ideg ttekkin waṭas n yinaddalen, i d-yerzan seg tamiwin n lwilaya n Tizi Uzzu. Ɣef 8h00 n ssbeḥ, tella-d tazla n yimdanen yesɛan lehlak n wallaɣ, ɣef teɣzi n kra n yiklumiṭren kan. Bdan tazla seg ladayra n Larbaa Nath Irathen, armi wwḍen ɣer umraḥ n Abane Ramdane. Ma ɣef 9h00, tella tazla s ssenf n uzgen umaraṭun, i d-yellan ɣef teɣzi n 17 d uzgen n yiklumiṭren. Tebda tazla-agi, seg Agueoune Izem, tekfa deg umraḥ n Abane Ramdane. Tazla-a taneggarut, ttekkin deg-s ddeqs n yinaddalen, gar tlawin d yirgazen. Ma d leɛmer n yinaddalen yemgarad, bdu-tt-id seg yilmeẓyen wat 18 n yiseggasen armi d irgazen neɣ tilawin iɛeddan i 40 n yiseggasen. Uqbel ad yezgen wass, i d-tella tesfugla n taggara deg umraḥ n Abane Ramdane. Tella-d deg-s tukci n warrazen i wid i d-yufranen deg snat n temsizzliyin-agi n tazla, am wakken i fkan daɣen igerdasen n usebɣes i yimekkiyen-nni-nniḍen. Ad d-nesmekti belli, d leqdic i d-suddsen ddeqes n yidisan, gar-asen; Agraw Anaddal aɣrab (amateur) Olympic n Larbaa Nath Irathen, Aseqqamu aɣerfan aɣiwan n L.N.I, Tanmehla n yilmeẓyen d waddal n Tizi Uzzu…atg.

  Adaoun Abdelghani 

  
 Mi ara d-yaweḍ Lmulud, aṭas n twaɣiyin swayes i d-igellu usterḍeq n lḥerraqa, neɣ ma nezmar ad asent-nsemmi tibuciṭanin imi aṭas n leṣnaf i yellan. Am yal aseggas, d yiwet n temsalt i d-yettuɣalen deg uzniq-nni neɣ di ssuq-nni n useggas iɛeddan meɛna d wid i ten-yuɣen i yettemxallafen, acku yettali umḍan-nsen yal tikkelt. Tafaska n Lmulud d tin i yerzan ɣer tllalit n Nbi meɛna imdanen ttarran iḍ-nni n lmulud am ṭṭrad, anda yal yiwen yessṭerḍiq tibuciṭanin-nni i d-yuɣ. Mi ara tleḥḥuḍ di temdint n Tizi Uzzu, ad tegreḍ tamawt ɣer yiqiḍunen i yettwasbedden i lmend n usnuzu n tɣawsiwin-agi, s leswam ɣlayen s waṭas u xas ulamma tamurt tettidir di lḥers, maɛna anect-agi ur yeǧǧi ara ilmeẓyen akken ur tent i d-ttaɣen ara. Ma yella d imawlan, si tama-nsen, xas ẓran s wayen i d-ssugrayent, maca ɛemden. Tameddit n Lmulud, ttaččaren sbiṭarat s yimejraḥ imi timerɣiwt id-ttaǧant tineggura-agi, waɛrent ladɣa ma yella tḥuza yiwen deg wallen-is. Mačči kan daya imi ula d dexxan-nni i d-sufuɣent yesɛa lemḍarra, ladɣa ɣer wid yesɛan aṭan n buneggaf akken daɣen leṣwat-nni-nsent ssekcamen tugdi ɣer yigerdan imectaḥ . Ma yella nuɣal-d ɣer yismawen i d-asent fkan izayriyen i tbuciṭanin-agi ad d-nader : double bombe , fusil… amzun akken d allalen n ṭṭrad. Asteqi ara yeqqimen war tAt tɣawsiwin-agi ɣer ssuq azzayri xas akken d ayen i yettwagedlen , yerna ttnuzunt sdat n srabes n laman ?

  S.Yamani 

  
 D akemmel n wahil n temliliyin tiseklanin i d-tettheggi yal taggara n waggur temkerḍit n lwilaya n Tizi Uzzu. Iikkelt-agi, d mass Achène Mariche i d-yellan d inenebgi. Ass-nni n lexmis yezrin, 27 deg waggur n cutember 2018 ɣef 10h30 n tsebḥit, tella-d temlilit taseklant tis mrawet d snat (12) sɣur umaru-amedyaz Achène Mariche deg Temkerḍit tagejdant n tɣuri taɣerfant n lwilaya n Tizi Uzzu. D timlilit yeddan ɣef teɣzi n ssaɛa, yemmeslay-d deg-s ɣef tudert-is d yimuhal akked umecwar-is deg tira n tmedyazt. Di tazwara, yuɣal armi d isurifen-is imenza deg tira, anda i d-yenna belli tamedyazt-agi d awrat (ttrika) sɣur jeddi-s; “Uffiɣ-d jeddi s baba (Ali n Said), yella d amedyaz ameqqran”. Syin akkin, ihder-d diɣ ɣef yisefra-s imenza, i yura asmi yella deg tesnawit n Larbaa Nait Irathen, d wamek yedder tirmit-is deg tira asmi yeqqar. Tin ɣur-s, ixdem-d taḥawact i 17 n yidlisen-is n tmedyazt, wa deffir wa, akken msetbaɛen deg usizreg. Dɣa deg uḥric-agi n tsuqqilt d tutlayin, yenna-d: “Nekk d win iḥemmlen aṭas tutlayin. S tsuqqilt ad tefkeḍ i wiyaḍ tagnit ad ẓren acu turiḍ”. Deg wawal-is, yenna-d belli d netta i d amedayz amenzu azzayri yessuqqlen tamedyazt-is ɣer teglizit, d netta diɣ i d-yessuffɣen tasfift (CD) tamenzut n yisefra s uẓawan. Ammuden-agi n tmedyazt, yettwarun s rebɛa n tutlayin, tuget deg-sen fɣen-d s teqbaylit, wiyaḍ d tasuqqilt. Am wakken daɣen i d-yenna: “Seg 1984 ara ass-a, uriɣ ugar n 900 n yisefra, ma seg 2005 ar tura ɣur-i 17 n wammuden n tmedyazt s ukkuẓet n tutlayin-agi: Taqbaylit, tafrensist, taɛrabt akked teglizit”. Ikemmel imeslay-d ɣef yidlisen ineggura i d-yessuffeɣ yakan akked wid yettheggi i wussan i d-iteddun. Yexdem-asen daɣen tamsizzelt tameẓyant i yisnawiyen yellan deg tzeqqa; Yal asteqsi s udlis, d ayen yeǧǧan inelmaden-agi ad fken afud u ad ttekkin deg usarag-agi. Ɣer taggara n umeslay-s, iger-d tiɣri i yinelmaden yellan din, anda yessuter deg-sen taɣuri akked tira, am wakken i d-tella diɣ tnagit n umedyaz Mihadi ɣef wassaɣ-is netta d Mass Mariche.Tin ɣur-s, yella-d uskasi ladɣa sɣur yinelmaden ur d as-ncuḥ ara s yisteqsiyen i umsarag, ɣer taggara yeɣra-d asefru-nni nSidi Valentin i yettwasuqqlen ɣer 15 n tutlayin. Ad d-nesmekti belli, Mass Ahcene Mariche, ilul ass n 21 deg wayyur n Furar 1967, di taddart n Tala Tulmut i d-yezgan deg tɣiwant n Tizi Rached. D aselmad n tɣarant neɣ tsengama (la physique) u d aselmad n tesnalkimt (infortatique), yesɣer deg uɣerbaz alemmas (C E M) Metrak Omar, deg tɣiwant n Tizi Rached. Deg uḥric n tẓuri, yeqdec deg waṭas n yiḥricen yemgarden n lfen, xas ma yebda s tira n yisefra d tmedyazt u mazal-t deg-s ar ass-a. Maca yurar yakan deg yisura n tmaziɣt amedya :asaru n « Wardiya n Ṭriz » d usaru « I neẓra mazal ad nẓer »…atg. D amedyaz diɣ, seg useggas n 1984 imir yesɛa 17 n yiseggasen kan di leɛmer-is. Deg tefsut n 2005, i d-yesuffeɣ ammud n yisefra-ines amezwaru, imir yella yeqqar di tesdawit n  » l’Oregin State  » di tmurt n Marikan… atg

  A. A. 

  
 « Asideg », d awal-a amaynut ara yuɣalen deg kra n yiseggasen amzun d aqbur. Nezmer ad d-nini asideg d asuqel s kra n teteknikin i ssnen wid yesseqdacen allalen isenselkamen, neɣ d imsenselkamen s timmad-nsen. Iseggasen-a ineggura dɣa, d tagrawla i yeḍran deg usideg n yifecka isenselkamen d yidigan web, d yiseɣẓanen ɣer tutlayt n Mulud At Mɛemmer. Amsideg Muḥend Belqasem d terbaɛt-is, ssawḍen ad d-ssidgen aṭas n wallalen isenselkamen d yiseɣẓanen n uselkim ɣer tezwawt, armi tuɣal tutlayt-a tesɛa amkan gar tutlayin timeqqranin n umaḍal, abeɛda taglizit d tefransist. Seg Utorrent, Skype, Evernote, Mozilla, Thunderbird, Open Office, Wikipedia d yigburen-is, VK aẓeṭṭa inmetti arusi, CD LR d wiyaḍ, uɣalen merra zemren ad ttwasqedcen s tutlayt tazwawt, sɣur yal yiwen akken yebɣu yili uswir-is n tɣuri neɣ n tmussni-s tasenselkimt. Ugur yellan ar tura d tuqin n yimsidag ara d-yernun i terbaɛt akken ad temɣur, imi simmal ttnernin yisenfaren, simmal yettimɣur uqeddic, yessutur-d ugar n yifassen. Seg terbaɛt-a n usideg azwaw i yeddmen acqirrew, ad d-nebder Muḥend Belqasem, Sliman Ɛmiri, Mhenni Xalifi, Nasira Ɛebrus, Farid At Musa d wiyaḍ. Yal yiwen seg-sen, yegza asuter n tallit-a d umennuɣ-nniḍen i d-yessutur umaḍal umḍin akken ad tidir tutlayt, ad taẓ ɣer sdat. « Asideg mačči d asihel. Yewɛer lḥal d tidet i ɛecra n yiɛeggalen ad suqlen ifecka igejdanen i yettilin deg Internet. Taluft, tessutur-d aṭas n wakud, aṭas n ssber, d waṭas n yifassen ladɣa ». I d-yenna Mhenni Xalifi yiwen seg terbaɛt n yimsidag, send ad d-yernu: « Yella daɣen yiwen n wugur ur d-yekka ara sɣur-neɣ, maca yekka-d sɣur yiseqdacen Izwawen n Internet. A win yufan wid yesseqdacen Mozilla, Skype d wiyaḍ, s tutlayin-nniḍen, mi ara ḥsun uɣalen-d ɣer tezwawt, ad ten-id-zedmen dindin, ad ten-sseqdacen. Wagi d ugur ameqqran i nɛerreḍ ad t-nefru s udellel d tiɣriwin, ama di Facebook neɣ di tɣamsa. Acku allal neɣ aseɣẓan yettwasuqlen, ilaq ad yettwasseqdec sɣur wat-is, ma ulac ad yemmet ». Ad d-nesmekti kan d akken imsidag-a, mačči d tadrimt i ten-yecqan, imi ccɣel-nsen xeddmen-t baṭṭel. Wannag iswi-nsen d asdukkel n tutlayt-nsen akked yakk tutlayin n umaḍal. Aya, ad yeḍmen i tsuta i d-iteddun asnerni n tzemmar n tutlayt-nsen deg umaḍal umḍin. Isenfaren n usideg ttkemmilen ihi, mazal daɣen ad d-nnulfun wiyaḍ deg useggas n 2018 i d-iteddun. Nessaram ihi aṭas ara yernun ɣer terbaɛt n usideg akken seg tama-nsen ad kkin deg usnerni n tutlayt deg Internet.

  Kaissa Khalifi 

  
 Tettwaseqqef, ddurt iɛeddan deg Ayt Smaɛel, teẓrigt tis 16 n tfaska n tmedyazt tamaziɣt i yellan d tajmilt i Dda Lmulud At Mɛemmer. Deg teɣzi n sin n wussan, ɛerḍen yimheggiyen, ad smersen s wudem yelhan ahil n tedwilt, ulamma addad n tegnawt ixesren, yella-d cwiṭ mgal aya. Armi dɣa, ula d taldayt tunsibt n tfaska, i yellan tetturaǧu i amhad, tettawaselḥem armi d ass n sem ɣef 10:00 n tnezzayt. Deg wahil amatu, tella-d deg wass amezwaru tɣuri n yibruyen seg tullisin i ikecmen deg umsizwer-a, deg teẓrigt-is tamenzut, am wakken ḥeḍren yinebgawen n Udrar n Fad i tmezgunt n terkeft n Umezgun Kateb Yasin n Tizi Uzzu. Smeḥsen daɣen i sin n yisaragen; yiwen ɣef Lwennas Meɛtub sɣur Mass Hebbac Yasin, wis sin, metwal iḍ, ɣef tutlayt d tewsatin n tira n Dda Lmulud, sɣur Massa Yaci Nasira. Azekka-nni sed, aṭas n tedwilin n tmenna n yisefra i iɛeddan, ttuɣalent-d seg wakud ɣer wayeḍ. Yal amedyaz yeɛreḍ ad d-yessiweḍ s yiḥulfan ayen yelhan ɣur-s d asefru. Deg wass-nni, temmug-d tmezgunt i d-tessenɛet terkeft n tddukkla tadelsant Adrar n Fad. Akken armi d tameddit, yewweḍ-d wahil n teẓrigt-a ɣer taggara-s. Degmi ulin yiɛeggalen n tesquma s azayez akken ad d-berḥen s yigmemaḍ unsiben n yimsizwar n tmedyazt d win n tullisin. Dɣa, saḥen-d yimeḍqan imezwura deg tmedyazt, i Mass Saleḥ Luni s warraz amezwaru, Masen Muḥend Arezqi Buɛam d Masi Arib s warraz wis sin, d Mass Muḥend Babu s warraz wis kraḍ. Yettunefk daɣen warraz n tmeṭṭut i Crif Nesrin, win n yilemẓi i Meḥmud Badis, win n yimezgi i Awcic Muḥemmed, win n umɣar i Bakuc Ceɛban. Deg umsizwer n tullisin, seld amcawer n tesqamut, yettunefk warraz i Wakli Muhubi.

 <span style="text-decoration: underline;"> Nnan-d: </span>

  Saleḥ Luni, arraz amezwaru deg tmedyezt 

 «Ahat leqdicat yecban wigi n Udrar n Fad d tiririt i wid i d-yeqqaren taqbaylit d timawit kan ! Ulac ɣur-s asekkil, ulac ɣur-s agemmay. Neɣ mazal-itt kan d tantala. Γur-neɣ nekni d tidukkliwin yecban tagi i d takadimit-nneɣ. Ma d arraz, ur i yi-yecqi ara nekk weḥd-i; d Taqbaylit i t-yewwin».

  Masi Arib, arraz wis sin 

 «Ferheɣ atas atas s warraz-a, imi d tikkelt tamenzut ara ttekkiɣ deg tfaska n tmedyazt. Ferheɣ imi wwiɣ arraz-agi nekk d amecṭuḥ. 18 n yiseggasen kan i sɛiɣ ».

  Akli Muhubi,   arraz n tullist 

 «Mi sliɣ s tddukkla tadelsant Adrar n Fad tberreḥ-d s temsizelt n tullisin, deg teẓrigt-is tamenzut, εewleɣ ad kkiɣ am nekk am wiyaḍ. Maca ur rǧiɣ ara ad d-ufrareɣ gar yimenza. Mi yi-d-yewweḍ yisalli ncerraheɣ nezzeh, yerna d ayen i yi-d-yernan tabɣest i wakken sya ɣer sdat, ad fkeɣ ayen kesbeɣ 

 d tamussni ».

  M. K. 

 #!/usr/bin/python3
import requests as req
from bs4 import BeautifulSoup
import random

def clearingText(text):
	text = str(text).replace("<p>"," ").replace("</p>","\n").replace("<strong>"," ").replace("</strong>", " ").replace('<div class="entry-content">',' ').replace("</div>", " ").replace("</h2>"," ").replace('<h2 class="wp-block-heading">', " ")
	fileName = "data" + str(random.randint(111,999)) + ".txt"
	filesToSave = open(fileName, "w")
	filesToSave.write(text)
	filesToSave.close()
	print("text enregistrer avec suscer dans le fichier ." + fileName)
	

def getArticleText(url):
	requrlsText = req.get(url).text
	soup1 = BeautifulSoup(requrlsText)
	sectionText = soup1.find("div","entry-content")
	print("Commnecmen De Clairifier le text .")
	clearingText(sectionText)

def getsUrlsArticles(pageNum):
	pageUrl = "https://www.depechedekabylie.com/ddk-tamazight/page/"+str(pageNum)+"/"
	reqUrl = req.get(pageUrl).text
	soup = BeautifulSoup(reqUrl)
	articles = soup.find_all("article");
	for x in range(len(articles)):
		print("Extration text De L'article "+ str(x))
		getArticleText(articles[x].find("a").get("href"))

for pageNum in range(163,500):
	print("*"*20)
	print("partie De lextraction De La page : "+ str(pageNum))
	getsUrlsArticles(pageNum)
	print("*"*20)

Ay iṭij m-akken id caṛqeḍ
Nwiɣ ay id sfaṛḥeḍ
Ad ǧǧuǧgen wussan-iw
Tafat-ik mi id d-tid zaṛεeḍ
Nwiɣ yidi ad d tεeṭeleḍ
Siwa ma yefna lɛemṛ-iw
Ziɣ tameddit attɣibeḍ
Deg imeṭṭi ar(a)y it eǧǧeḍ
I ṭṭlam ma ara d siweleḍ
D netta ay d amwanes n temẓi-w

D acu d ssebba ?
Awi ẓṛan ayen ?
Tekfa lemḥibba
Bdan imeṭṭawen
D acu d ssebba ?
D acu ikem iceblen ?
Mi tgezmeḍ tasa
D wul ikem iḥemlen
Imeṭṭi-w yaḥma
Deg ul id yekka
Yenǧaṛ d tiregwa
Ḥemlent d isaffen

Yidem i zehhuɣ
Yidem uɣeɣ tanumi
Ass-a aqli-yi ttruɣ
D awḥid anef-iyi

I melmi ara ttuɣ ?
Udem-im (d)g-i nnumeɣ
I melmi ara aḥluɣ ?
Seg yir tita ttewteɣ
I melmi ara ttuɣ ?
Yidem ayen sɛeddeɣ
I melmi ara zhuɣ ?
Si temẓi-w ḥezneɣ
Zgiɣ ttarguɣ
Nek yidem cennuɣ
Ma dduqeseɣ-d ad ruɣ
A Ṛebbi ak ɣiḍeɣ

Yidem i zehhuɣ
Yidem uɣeɣ tanumi
Ass-a aqli-yi ttruɣ
D awḥid anef-iyi

Ṣṣut-iw as tesleḍ
Akem id yesmekti
Γaf asmi iyi it ḥemleḍ
D wussan nni
Ṣṣut-iw as tesleḍ
Aḥnin seg yimeṭṭi
Ma truḍ tjaṛḥeḍ
Ur ttlummu dg-i
Dayen tesrewteḍ
D wayen tzarɛeḍ
Ass-a a tid megreḍ
Ur ḥezzen felli

Yidem i zehhuɣ
Yidem uɣeɣ tanumi
Ass-a aqli-yi ttru-ɣ
D awḥid anef-iyiParoles : Mi id mmekti-ɣ ayen iεeddan / Hakim Tidaf
Ajoutées par : mohouvouj


Mi id mmekti-ɣ ayen iεeddan
Aṛẓag akken at id bedr-aɣ
Temẓi-w ur taḥwiṣ ayen ilhan
D yir tasɣaṛt if ay duwwa-ɣ

D iseggasen di lεemr-iw
Ṛuḥen ḍaεen d lexsaṛa
Nndama tuɣal ttili-iw
Xas rewl-aɣ u(r) zmir-eɣ ara

Aw yirran ɣaṛ yiḍelli
Ar ɣuṛes ad uɣal-aɣ
Ad bdu-ɣ asemsawi
Deg-wannar dg-i srewt-aɣ
 
Yarna ad bedl-eɣ tikli
Ad zwir-eɣ anda akka bḍ-aɣ
** *  2

Xas ktil a temẓi-w, ktil
I tlufa iɣ id ǧǧan wussan
Ulac tin ur d yinezgil
Ur (y)inesens i yetran

Ur fṛiẓ-eɣ ussan, uḍan
Teḍṛa yidi am umahbul
Dayen n dir(i) neɣ dayen ilhan
Ur ẓṛ-iɣ barrik, mellul

Yaxṛeb uẓeṭṭa n walɣ-iw
Iṛuḥ yak ttiyirsiwin
Dayen bḍi-ɣ d yiman-iw
Ulac wa yid yesmektin

Ula d widen nni n wul-iw
Ulac wi(n) is yennan meskin
** *  2

ayiwas ad nadigh fellam 
amderzugh saxam
a wisen ma ad fghed ghuri
negh atbedled sifam
ad iteced akeni italam 
agris ad yekat felli
negh ahat aduhnin tasam 
mi ademiktid ussan 
widak ines3eda akeni *  2 
ayidawin d kemiiniii * 2 

aya trrugh mi ara k-midemektigh 
a tin i ghaven felli
as tmusni-m lhubim arghigh
deg ull tejide-d cwami
akawen ifadn-iw aghligh
ismaken tulid sa taxi
ayi tighratin yisem iyesligh
atezred isurgagh imeti  * 3

ghas akka swaraw-im
uliw yeguma ad yayes
dima zuragh leghyalim
itlam adyehdar yides
i bghigh ad slagh i sutim
amar atan ad yenqes 
gassmi ba3dagh tidisan-im
essem deg ull la iteqess     * 3

yemliyi amk ara kmetugh
yidem is3adagh temziw 
yegra-d imeti la trugh
a tin hudragh amuliw
mebla kemi ur zehegh
atesgharbed denutiw 
asiwa i rebi iwumi ahkugh
ur s3igh sbar l3amriw   *  3

Alimar atezre-d akeni ughalagh
Vedlagh maci d nekini
alemri mi ara muqlagh
ttwaligh abarani
ad yar attan iwartagh
azighen itghedem tayri
helkagh deg ull n taragh
ayidawin d kemini   *   2


ayiwas ad nadigh fellam 
amderzugh saxam
a wisen ma ad fghed ghuri
negh atbedled sifam
ad iteced akeni italam 
agris ad yekat felli
negh ahat aduhnin tasam 
mi ademiktid ussan 
widak ines3eda akeni *  2 
ayidawin d kemiiniii * 2 
Ur k-fkiɣ yelli neɣ mmi
Ad k-ilin s idisan-ik
Axxam-ik d lexlawi
Ɣer ɣur-k ṭjuṛ d arraw-ik
Mačči d lɣerḍ-iw tigi
Ugiɣ-tent bɣant-iyi
A baba ggan-iyi
Aqli-yi-n deg webrid-ik
Ula i d am-nniɣ
A weltma yif-aɣ Ṛebbi
Ula i d am-ḥkiɣ
S lḥif i d-nelmed tikli
Di lǧerra-s ḥseb-iyi rniɣ
Iqḍeɛ-iyi-d lehlak kniɣ
Ur friḥeɣ, ur zhiɣ
Ḥader ccan ad am-iruḥ
... A baba ruḥ
Ruḥ... a win ḥemmleɣ ruḥ!
Ruḥ... a win ḥemmleɣ, a win ḥemmleɣ ruḥ!
Ula di lemnam
Anda-t w'ihennan deg-neɣ
Leḥzen deg wexxam
Si tesga yugi ad yeffeɣ
Ifettet akk wayen nessaram
S zzuṛ yesberber-d ṭṭlam
Ibubb-d leɣmam
Akka a mmi i d yir ṣṣbuḥ
... A baba ruḥ
Ṛuḥ... a win ḥemmleɣ ruḥ!
Ṛuḥ... a win ḥemmleɣ, a win ḥemmleɣ ruḥ!
Lḥif ɣef lḥif
Yal taluft tɛerḍ-ed weltma-s
Ur d-tger asurif
Talwit aɣ-d-tedhen layas
Segmi iɣ-yeḥeb wasif
Ur aɣ-yečči ur aɣ-yeḍliq ɣef rrif
Nezga nesḥissif
Ulac tiɣmert ur ɣ-ncuḥḥ
...A baba ruḥ
Ṛuḥ... a win ḥemmleɣ ruḥ!
Ṛuḥ... a win ḥemmleɣ, a win ḥemmleɣ ruḥ!
Ulac wi yeftin
A s-nini ad d-yeɣrem wayeḍ
Ah ya Ṛebbi aḥnin
Amek akka s tigi tɛemmdeḍ
Ur njehhel ur neqqar amin
Ur nettɛuzzu yal ddin
Ad neṛǧu ar ɣ-awin
Ad neḍfer iɛzizen ɣef ṛṛuḥ
... A baba ṛuḥ
Ṛuḥ... a win ḥemmleɣ ruḥ!
Ṛuḥ... a win ḥemmleɣ, a win ḥemmleɣ ruḥ!Atan w-ul-iw ye-smiḥin
Aṭṭan it yulli-n
D-bu rekku yuɣen ttemṛa
Ussan a-ɣelben lesnin
Att ṛaǧǧuɣ tisin
Tassa-w at heddeṛ tekfa
Ay aẓṛu leɣṛib aḥnin
Ekkes feli lɣim
Nhudd iṭṭij ɣ-el ḥaṛṛa
A falkku bb-eẓṛu leɣṛib
M-ak sɛuɣ d-aḥbib
E kker nek-idek an ḥewes
Seg -w-edrar bbiɣ-ed abrid
Barmesiun di lǧǧib
Yemma ad arzuɣ ɣuṛ-es
Yezi-d useggas ajdid
Att ɣafṛaɣ d-lɛid
Gar lehmum tezdeɣ waḥdes
Aɣr-idurar nat ɛisi
Ad ɣeṣbeɣ tikli
Drus n-ttriḥ id-fkan
Ṛuplan at ttezi
Am yesɣi nig-i
Tesraḥ wis w-aka yellan
S-lbaṛṛud ad sisti
Amzun d-abrurri
Ad-mteɣ meden ur ẓṛan
Annaɣ a yemma ad-mteɣ
Yarna-ur kem ẓeṛṛeɣ
Ass-a yesawel-ed lajel-iw
Si gar w-allen-im m-id ṭaxṛeɣ
Γilleɣ ad uɣaleɣ
Am nek-ini am atmaten-iw
Ziɣ ad metɣ ur neṭlaɣ
Aẓẓeka ut kesbaɣ
D-uccan-en ay ččen aksum-iw
Ay at u-malek
Ay aẓṛu leɣṛib ḥerrek
Muqqelɣ abrid ik yebbi-n
Kečč d tezyiw-in
Ttɛenniɣ-t ak-id yer yibbas
Qaṛṛen-iyi l-maǧǧahid-in
Aqlaɣ neẓṛa mmi-m
Ḥedṛut-id ata ay-id yas
Ay at u-malek
Ay aẓṛu leɣṛib ḥerrek
Xas ggulen ur ttamen-aɣ
Amek ara smaḥseɣ
I-bnaddem ay-id yeḥkku-n
Temẓi-w felak itt ṛehnaɣ
Xas ur k-ɣaḍḍeɣ
Aɛfiɣ-ak a bbu leɛyun
Ay at u-malek
Ay aẓṛu leɣṛib ḥerrek
Ifxiṛ muteɣ ur teẓṛiḍ
W-ala dit walliḍ
Akka att-ɛicc-eḍ deg-sirem
Att ɣilleḍ mazal liɣ
Yibbas ard ziɣ
Ad kfun lehmum dayen
W-ama ma yella teḥṣiḍ
A yemma d-teɣliḍ
Ulac wa m-izemn allen
Temẓi-m felli ttet-ṛahnneḍ
Felli ttet-ṣaṛfeḍ
D-ddunit kem d-amdegger
Teggul-eḍ ur teḥnit-eḍ
Ur kem yuɣ wayeḍ
Tuffa-kem id di ddel tewser
Ttif xiṛ-am ur tẓaṛṛeḍ
Win aken t-ḥemlleḍ
Qaṛ kan mazal ye-dder
Mačči d-ayen um-it zemreḍ
A yemma ad ḥebs-eḍ
Negred d-asfel i-ldzayer .Tecfam!
Tecfam mi d-teḥder tisin
Akken ad ken-εerrin
S yisendyaq n ṭaḍamun
D lfeṭṭa neγ d tiwiztin
Ihi s kra din
Uwin-t γzan-as aḥḍun
Lesrar n tudrin
Uwḍen Palistin
Nekkni nettnaγ γef temẓin
Wiyad di rrbeḥ ttεumun
Lmal mi d-yeffeγ addaynin
Iḥerr tasga d lkanun
A lexlaxel ay yuγen imdanen daxel
Tnayen-u-settin ma ad as-necfu
Nγill d amezyab n lehna
Nerfed leεlam ncennu
Aql-aγ nessufeγ Fransa
Bu-uεmam ass-n i t-nettu
Yesmar burku
Yessenṭeḍ di mkul lǧiha
Yufeg-d leḥzen am wabbu
Yeqqim-d uγurru
Tirrugza tenza s rrxa
A lexlaxel ay yuγen imdanen daxel
Ayen akken tezgel labyu
Uwin-t ccmayet d ttrika
Di tmazirt uccen la iḥekku
Yeqḍa-d tezdeg d lḥerma
Yekker s axerfi ad t-yehdu
Ad ffγen γer zzhu
Ad εeggden deg yiwet n lḥara
Izem iεebba azaglu
Yurez-it bururu
Awtul yeṭṭef-as ccuka
A lexlaxel ay yuγen imdanen daxel
Lekdeb yerreẓ-d di ssuma
Tidet wi ara tt-id-yaddren
Aεdaw ajaddiw yufa
Leknuz d-ǧǧan wid yeffγen
Mi akken i as-neqqar ttaḥya
Ttḥaya Ben Bella
I aγ-neqqen s tuffra irgazen
Di tudrin nettemεassa
Acu yexdem wa
Lxuf iẓerreb ixxamen
A lexlaxel ay yuγen imdanen daxel
Yesεa udfel tisseḍsa
S tuffra i tt-iḍellu
Ssudnen-aγ afus nebγa
Armi t-weεεan i truẓu
Ma d lemtel si zzman yella
Mi d-tmeǧǧeḍ lǧedra
Tḍurr-itt tqabact tettru
Cfiγ yemla-yi baba
Γef wasmi i tefra
Si Maṣer i d-isuḍ waḍu
A lexlaxel ay yuγen imdanen daxel
Ihi a gma acetki ulaḥed
Azrem yuweḍ d talafsa
Ad ak-iniγ awal sel-d
Xas ini-asen-t azekka
Ma cudden-d rrkeb begsen-d
Seg umesmar kkes-d
Deg uraǧu lfuci teεya
Ma d kumisar ma ibedd-d
Ad t-qableγ s lqedd
Mi ẓriγ aεerqub-iw yesfaAsmi d-testeqsa lehna
Nerra-tt si lḥaṛa
Nenna-yas aqlaɣ labas
Neṛwa lxiṛ d lbaṛaka
Ur ɣ-ixuṣ wara
Ad yekkes ayen nettu yibb°as
Zzint wallen ɣer lqebla
Am waken syinna
Aa d-iwwet ubeḥri n tissas
Allah wakbeṛ Allah
Taεṛabt d awal n Ṛebbi
Dg-es tamusni
Mačči am tigad nniḍen
Fella-s ma tebb°ḍeḍ s ifri
Xas grireb ɣli
D Muḥemmed aa k-id-iselken
Ḥader ad ak-d-yeldi yeẓri
Qqar kan Sidi
I widen i k-yezzuzunen
Allah wakbeṛ Allah
Ḥader a d-tak°iḍ si tnafa
Aqlik di lxelwa
Asebsi n lkif d aṛfiq-ik
Ttmuqul kan Lqebla
D Lkeεba crifa
D nitni i t-tafat-ik
Kkat aqerru-k di lqaεa
Ur ssemḥas ara
Sel kan i sidi ccix-ik
Allah wakbeṛ AllahAssagi lliɣ azekka wissen
Nniɣ-d ayen ẓriɣ
D wayen a ttwaliɣ
Cfut di targa ma ɣliɣ
D anza-w aa wen-d-yessiwlen
Ya lemri fki-ɣ-ak-n udem-iw
Tṛeğmeḍ-t-id s ccwami
Mi kkerɣ ad qazmeɣ lebɣi-w
Iḍelb-iyi-d ayagi
D idammen-is neɣ d idammen-iw
D netta neɣ d nekkini
Ifer n leḥbeq yugad
Yugad taɣert d-ileḥḥun
Ul-iw kecment-ett tiqqad
T-times i t-id-yettsuḍun
Abeḥri n lḥif a yettzad
Bɣan awal a ɣ-t-ɣbun
Bɣan a ɣ-ḥeṛṛen s amḍiq
Iweryan heggan-aɣ-ten
Mi newqeε an-nettijjiq
Llazuq ger wafriwen
Ajenwi a d-yas s aεenqiq
A ɣ-zellun yiwen yiwen
Xas ḥeṛṛen-iyi ṛebεa leḥyuḍ
Xas lfinga a tt-waliɣ
Xas lḥif a yi-d-isuḍ
Xas yecceḍ webrid aa awiɣ
Ma nnan-iyi-d s anda tleḥḥuḍ
A sen-iniɣ nek d AmaziɣAql-i dduriγ leεnaya-k
A Ccix n taddart-nneɣ
Ur ttagad γef tferka-k
Ttkel fell-i ad ak-tt-ferseγ
Ur d-ttaddam sselfa-k
S lbaraka-k
Berkay-yi ad steqenεeγ
A ur ifuṛ
Dayen ifur dayen yeṛdem
Seksu n yirden
Ad t-id-afen yigujilen
Dayen ifuṛ
A ur ifuṛ a ur iseqqi
Seksu n lεali
Deg uxxam n umerkanti
A ur ifuṛ
Di tliwa ad gganiγ
Aman ur k-ttxassen ara
Si lǧiha-k d acu ay rǧiγ
Ad iyi-tekkseḍ tuccerka
Ufiγ γer tira i turiḍ
La tettwaliḍ
Aql-i ččureγ-ak-id aḍellaε
A ur ifuṛ
Dayen ifur dayen yeṛdem
Seksu n yirden
Ad t-id-afen yigujilen
Dayen ifuṛ
A ur ifuṛ a ur iseqqi
Seksu n lεali
Deg uxxam n umerkanti
A ur ifuṛ
A-tt-an ad t-taweḍ ccetwa
Xas henni kkes axemmem
Ad neffeγ irkel γef tẓegwa
Taddart akk ad ak-id-teẓdem
D ddeεwa n lxir i nebγa d lbaraka
Akken ad aγ-id-yaf ḥertadem
A ur ifuṛ
Dayen ifur dayen yeṛdem
Seksu n yirden
Ad t-id-afen yigujilen
Dayen ifuṛ
A ur ifuṛ a ur iseqqi
Seksu n lεali
Deg uxxam n umerkanti
A ur ifuṛ
Wi ibγan ad iẓur Nnbi
Ad yezwir seg at-uxxam
Sseba s-way-s terwi
Ula ay awen-d-nniγ teẓram
Nessenger bni-wiwi
Yiwen ur d-iggri
Uγalen-aγ d bni-neεεam
A ur ifuṛImi icaḍ si fad yeqqur
Mi nezdeɣ ger isennanen
Mmi-s n tsedda meḥqur
Mi t-εezlen igerfiwen
Deg unebdu i meggren leεṛur
Di ccetwa I sserwaten
Ay adrar n At Yiraten
Si Micli εeddi akin
Akfadu ṛṛe ḥba meqqren
D lmaṛsa n lmuǧahidin
Akal wi i t-id-iḥeṛṛan
Cceḥna anwa tt-yebwin
Lebḥeṛ ma iḥudd-ed tilas
Iṭij ad yenfu dayen
I lfuci ma ifuk rṣaṣ
Am uεekkaz ger ifassen
Ẓẓay mačči d afessas
Awal s wayes i ɣ-ssumnen
Inijjel ireglen abrid
Semmḥen deq-s wid t-ifersen
Tamurt a tt-itett ṣdid
Aḍar yugad asawen
Yennulfa-d waqel eg-wejdid
Lejhel d leεqel i t-yifen
Ay ul ifuden lgirra
Ṣber ar d-yas lawan
Ma d wid i yḥekmen tura
Walan ay d-bwin wussan
Tamaziɣt teḥwaǧ lehna
Tejreḥ uqbel a ṛṛuman
Ay adrar n At Yiraten
Si Micli εeddi akin
Akfadu ṛṛe ḥba meqqren
D lmaṛsa n lmuǧahidin
Akal wi i t-id-iḥeṛṛan
Cceḥna anwa tt-yebwin
Deg izilan d ideflawen
N-leḥḥu abrid iḍul
Aka wi I t-id-iḥeṛṛan
Buren iɣeblan ɣef ul
Nebwi irden nejmeε-iten
Anda akken ittqeggil weɣyulD lesnin teffɣeḍ tamurt
Tnufqeḍ tugiḍ leɣlaḍ
Dg-ek yark° i neṛğa ttbut
B-b°ayen hemjen wiyaḍ
Teḥlelli-d deffir-ek lmut
Bb°in-tt-id widen ur tuṛğaḍ
Ay at lḥif xas cfut
D kenwi i d-yuğğewn ccyaḍ
Awah awah a tuğğal
Ṛuḥen-aɣ yergazen ur nuklal
Ssaweln-ak wat ttindar
Γer tegnitt n ddiq qerrḥen
Asmi k-id-necden s annar
Ur tḥezzebḍ i iṛejjaqen
I tmurt ssefsin amrar
Tezder di temda lqayen
S uqerruy i temḥezwar
Leğnas deg-s a ttnezzihen
Awah awah a tuğğal
Ṛuḥen-aɣ yergazen ur nuklal
Tufiḍ-d tamurt tenneqlab
Tefreq tṛuḥ d iḥricen
Wa ijebbed iqqar nek d aεṛab
Ulac wi di-d-yezwaren
Ma d at t-tmira d nniqab
Ttgallan ur s-ḍliqen
Swejden-d yum n lḥisab
I yemdanen i ten-ixulfen
Awah awah a tuğğal
Ṛuḥen-aɣ yergazen ur nuklal
Ismi-k deg umezruy yella
Lğil d-iteddun a t-yaf
Tizzelgi ur tettdum ara
Xas akka izedɣ-aneɣ zzεef
Lezzayer at-teḥlu am wassa
Tamusni a d-tger ixulaf
Tneğṛeḍ-d iswi i ccetla
Tura steεfu a Mass BuḍyafS lɣerḍ-is yebbeẓ deg yixmiṛ
Yeḍfi yeεweq ay neggef
Yeḍfi yeεweq ay neggef
Yeḥmeẓ yettqeddim s zzhir
Tεezza-t-id tidet ad t-tḥerref
Tεezza-t-id tidet ad t-tḥerref
Texḍef-it yegra-d deffir
Yugi ad yamen yeḥnunef
S aḍṛef iqerben ur yezmir
S anda akken ibεed yessuref
Ɣer lεib i tenǧeṛ tmusni-k
Tḥemmleḍ taɣawsa ad k-tfat
Tḥemmleḍ taɣawsa ad k-tfat
Xas ṭṭef ccuka i wallaɣ-ik
Ndekwi-d qazem lewqat
Ndekwi-d qazem lewqat
Seg usigna bru-d iḍaṛṛen-ik
I yixef-ik tter-d tifrat
Neɣ tezzi tenneḍ i rrebg-ik
Kcem di lebɣi n temrart
Ma tɣileḍ ɣur-i ad d-tafeḍ affar
Heggaɣ-ak-d idmim sari
Heggaɣ-ak-d idmim sari
Sliɣ ad d-tḍelqeḍ lesrar
Deg wedlis werǧin nelli
Di tektabt werǧin nelli
Ur d-ak-yeqṛib umecwaṛ
Deg-i ur d-tettafeḍ iɣisi
A win ijebbden amrar
Ixef-is ha-t-a da ɣur-i
I kečč!
I kečč xas aẓ-d ay uffir
Ur d-igra uɣebbaṛ s allen
Ur d-igra uɣebbaṛ s allen
Kra n wi tεeggbeḍ ur yekkir
Teεmaḍ-t s tmusni n medden
Teεmaḍ-t s tmusni n medden
Ddɣel inced-ak-id lḥir
Teswehmeḍ wid k-iḥemmlen
Ma ineqq usaru n leḥrir
Ula d yir lehḍuṛ neqqen
Ma d lebɣi-k i k-iḥeṛṣen
Ɣer lexḍubegga n temsel
Ɣer lexḍubegga n temsel
Neɣ d allaɣ-ik i ireglen
Tḥulfaḍ iεedda-k lḥal
Tḥulfaḍ iεedda-k lḥal
Kečč yettεicin gar-asen
Tesswezleḍ fell-ak awal
Ma d nekk qrib yemmezlen
Txelqeḍ-iyi-d lmuḥal
Kečč yettεicin gar-asen
Tesswezleḍ fell-ak awal
Ma d nekk qrib yemmezlen
Txelqeḍ-iyi-d lmuḥalMa nesεa amkan deg wegdud
Neɣ lebda a-nkennu i leεwam
Widak yesskawayen afud
Azref rran-t d leḥṛam
Annaɣ ya Ṛebbi lmeεbud
Neggugem neffud
Ttxil-ek ṣeggem-aɣ tiram
Refdeɣ allen-iw s igenni
Dliɣ ɣef yetri-w iɣab
Lemmer d ccetwa a s-nini
Γef medden ak° i tenneqlab
Imi Ṛebbi iɣunza-yi
Imi Ṛebbi icuḥen-iyi
Yeggul ur i-yeffiɣ leεtab
A lḥijab yya-d cebb°el-iyi
Neqḍ-iyi tutlayt n ṣṣwab
Zzlezn-iyi di nnif-iw
Ṛkeḍn-iyi di lḥeṛma-w
Rwel ay ameddakel-iw
Ata lxaṭer-iw d asellaw
D lesnin yeṣṣeḍ wul-iw
A d-yessutur tazmert-iw
A yessexṣar di ṣṣifa-w
Xas ur tesğuğğgeḍ temẓi-w
S yiss-ek i ğğuğğgent tirga-w
Ddarayen ak° medden g wexxam
M’ara d-teḥdeṛ yir tesweεt
Ɛemmdeɣ a k-ğğeɣ ay axxam
Xas a d-teḥdeṛ yir tesweεt
A yemma ur diyi-sseḍlam
Teẓriḍ neεteb nenneεdam
Lweεd isneṣl-aɣ tuyat
Ulayɣer neṛğa qessam
S tulawin wamma lxalatAsmi d-luleɣ d ass amcum
Deg ufus i d-kemseɣ lehmum
Akken ur diyi-ttixiṛen ara
Lukan ul-iw d ageṭṭum
A t-greɣ daxel n lkanun
Akken ur s-ttḥessiseɣ ara
Imi s ṣṣura-w i-gɣumm
Labud a s-d-jabeɣ nnum
Imi ur di-yessgan ara
Tkellxem-iyi di temẓi-w
Xellṣeɣ-awen ayen ur d-uɣeɣ
Tekksem-iyi imawlan-iw
Temḥam ayen ak° ssarmeɣ
Lmeḥna tnejṛ iɣes-iw
Uqbel a d-ters lmut-iw
Ayen yak° yejmeε wul-iw
S yiles-iw a t-in-ḍummeɣ
Lemmer zmireɣ a d-snesreɣ
Di lεid a n-beddeɣ ɣur-wen
A n-aseɣ a k°en-ɣafṛeɣ
Ay imawlan εzizen
Di tafat mara n-beddeɣ
Xas temcakktem ur wehhmeɣ
Mačči d udem i sii ṛuḥeɣ
Aa d-mlilent wallen nnwen
Seg wakken ur di-d-yetteεqal
Mm-i ad yerwel fell-i
Tameṭṭut-iw n leḥlal
Wissen kan ma d-temmekti
Ad asen-sxerbeɣ lecɣal
Ad asen-yeεreq wawal
Taggara maa nemyeεqal
Taddart a d-teεjel ɣur-i
Ayagi yak° d asirem
Targit-iw u tḍul ara
Ibeddel-iyi zzman isem
Yefka-yi lḥerz n tlufa
Tabburt n lḥebs fell-i tezzem
Fell-as tawriqt-iw tweccem
Tura testenyaḍ ṣeggem
Ṭṭul n leεmeṛ i temmeṛkaAyen akken tessarmeḍ
Issummet-it ugris qerḥen
Tenfiḍ seg-neγ trewleḍ
Tettagiḍ wi ara k-id-yaddren
Qesdeγ-k-id ad iyi-temleḍ
Ma dagi ara tneṭleḍ
Neγ yella deg-k wi iggullen
Qesdeγ-k-id ad iyi-temleḍ
Ma dagi ara tneṭleḍ
Neγ yella deg-k wi iggullen
Yenna-yi ur tteduγ ara
Xas ad iyi-aysen dayen
Γliγ ur kkireγ ara
Di tmura n medden
Yenna-yi ur tteduγ ara
Xas ad iyi-aysen dayen
Γliγ ur kkireγ ara
Di tmura n medden
D acu d iyi-iǧǧan akka
Teẓram tεemmdem
Rran i yimi-iw srima
Yezga yettudeqqem
Tura tejmeε-iyi Fransa
Beddleγ nnekwa
Fiḥel ma twehmem
Yenna-yi ur tteduγ ara
Xas ad iyi-aysen dayen
Γliγ ur kkireγ ara
Di tmura n medden
Xas ad bγuγ ad n-aseγ
Ad n-afeγ lbaṭel
Si lbabur mi akken ara n-rseγ
ad d-inin fiḥel
Am wakken nγiγ rewleγ
Neγ wiss wi ssenzeγ
Rewaḥ-iw yebṭel
Yenna-yi ur tteduγ ara
Xas ad iyi-aysen dayen
Γliγ ur kkireγ ara
Di tmura n medden
S lhif mi beddleγ lḥeqq-iw
Xtareγ lγerba
D abrid i iqqel lewḍen-iw
Tuwi-t ddewla
Imi i ččiγ imawlan-iw
Kfan yiḥbiben-iw
Ur iyi-d-yeggri wara
Yenna-yi ur tteduγ ara
Xas ad iyi-aysen dayen
Γliγ ur kkireγ ara
Di tmura n medden
Yenna-yi ur tteduγ ara
Xas ad iyi-aysen dayen
Γliγ ur kkireγ ara
Di tmura n medden
Aṭas i tsebreḍ
Aṭas i tεetbeḍ
Taggara d aγrib i tneṭleḍ
Teffγeḍ tamurt ur d-tezziḍ
Aẓar ur t-teǧǧiḍ
Wi ara yilin d awrit-ik
Taγawsa tebγiḍ
Ur tt-teqḍiḍ
Lbaṭel tugiḍ
Si zman teẓriḍ-t d axsim-ik
Mačči d yiwen i tessakiḍ
Tessefraḍ tecniḍ
Xas tekfiḍ mazal isem-ik
Iruḥ dayen
Dayen ur as-tsellem
Siwa ayen i iεeddan ifut
Yefsi udfel di Ǧreǧra
Ffγent tregwa
Falent-d wehmen medden
Aṭas ur numin ara
Γillen tikkelt-a
Am tikkelt deg i ten-kellxen
Ttrun lfahmin merra
Tuweḍ-d γer lḥara
Tcebbeḥ-d tidet s lekfen
Agni n Yiγran
Teẓriḍ ayen illan
Winna akken i d-trebbaḍ yemmut
Terreẓ teqbaylit deg yiferr
Wiss kan ma ad tekker
Lǧerḥ ikcem-it ssem
Lǧerḥ ikcem-it ssem
Ma d lǧernan n Lezzayer
Amek i d aγ-yeḍher
Ma am zik neγ ibeddel udem
Ur umineγ ad d-icekker
Siwa ma s ccer
Γef lmut n Sliman Σazem
Lezzayer telha
Ur tt-ixuss wara
Ay tt-ixussen d irgazen
D irgazen
A ssxeḍ ers-d γer lqaεa
Ssiγ timura
Γef lbaṭel yernan tidet
Σebdelqader yerrunda
Γef uεawdiw yettekka
Sbeḥ-meddi ttwalit-t
Dda Sliman izem n tizza
Ma yif-it Deryasa
Neγ widak yellan d ccmayet
Lezzayer telha
Ur tt-ixuss wara
Ay tt-ixussen d irgazen
D irgazenA yettseggix wul-iw
A ijeffel ɣef win i t-yeğğan
D wagi i d ẓẓehr-iw
Ad ğğleɣ ur d-yebb°iḍ lawan
A gma ur k-ttayseɣ
Xas zewğeɣ
A k-id-ttaddren wuḍan
Muḥal a t-ḥemmleɣ
Akken i k-ḥemmleɣ
Di sin i ɣ-cerḍen wussan
Udem-ik muḥal a gma ad yesfeḍ
Xas zzman agi ad i-yeṛkeḍ
Ḥṣu ur d-ttaddreɣ wayeḍ
Siwa s tmara
Xas ger wallen-iw assa tɣabeḍ
Deg wul-iw mazal-ik teddreḍ
Ayen yak° i diyi-d-txulfeḍ
Ur s-zmireɣ ara
Yiss-ek i zehhuɣ
Assa ttruɣ
Allen-iw ur nneḥtament ara
Akka ara ttṛağuɣ
Melmi ara n-rnuɣ
An-nemyekkes lweḥc uẓekka
Ṭṭṣen waman ak° d yesɣaren
Ggummant ad medlent wallen
Yir ussan i yi-d-yemmalen
Ur sen-zmireɣ ara
Tasa-w tebḍa ak° d icriḥen
A neffqent seg-s lemḥayen
Ulac tin i tt-izeglen
A tneggi tekfa
At-tεeddint leεyud
Ul-iw yeffud
Ṣṣber fell-i ur d-isteqsa
A Ṛebbi lmeεbud
Rnu-d ṛṛεud
D wayen ak° yeɣlebn ayaUssan-d yefniqen, rssan-d di lmarssa
Lembavar ccexren, bin-d sel3a
Yid ssen nefra ssuq, muqel anda yeran
Ay nal assenduq, deg ufniq id yegran
A wid gh ihekmen
D’arraw n tlelli a wid ghi kerhen
Mazal anili 3echra deg allen nwen
Wid um ur nehwi lahyud etuqthen
Ussan d e ruman s i3udiwen nssen
Echuren ikufan venun d’assawen
Kra din yeghli luhqend assen
Timgad danagui yughal didghaghen
Am assa d nezi s ikhf n yugurthen
D’arraw n tlelli a wid ghi kerhen
Mazal anili 3echra deg allen nwen
Wid um ur nehwi lahyud etuqthen
Ussan d wa3raven s l3eskar d sfuf
Ma d ddin ighdebin I wumi lesyuf
Za3ma d inselmen a s yissem n luqran
Evghan aghetchen ig khedem laman
Za3ma d inselmen a s yissem n luqran
A yevghan agh faken ahya din qessam
D’arraw n tlelli a wid ghi kerhen
Mazal anili 3echra deg allen nwen
Wid um ur nehwi lahyud etuqthen
Yussa d u turki yesved lkhuja
Ahmed ulqadi fellas I guja
A 3ebass ihub yugui leghrama
Nesthenya ath nju ju ur nji kra
Si baba 3eruj siwa baqlawa
D’arraw n tlelli a wid ghi kerhen
Mazal anili 3echra deg allen nwen
Wid um ur nehwi lahyud etuqthen
Ussan d irumyen anwa ig ttef lhir
A chikh ahedad, arezki lvachir
A fadhma n ssumer, a abane ramdan
Mi sufeghed degul dayen yebbin ayla
A zman hed waghyul isem is benbella
Mi sufeghed degul dayen yebbin ayla
A yerra yagh waghyul d a3raven marra
Ekker a thajadith aslilu sslilu
Mazal thaqvaylith s rebbi ar tsahyu
Ekker a thajadith aslilu sslilu
Mazal thaqvaylith ur thessin kenu
Ekker a thajadith aslilu sslilu
Win yevghan thazayrith yid nagh adyedu
Ekker a thajadith aslilu sslilu
Mazal thaqvaylith s rebbi ar tsahyuTudert-agi d taɣeddaṛt
Yuɛaṛ wemger-is
Yettṛaǧu-yeɣ di teɣmaṛt
Ad yexdem cceɣl-is
Nekk freɣ daxel n wul-iw
Cwiṭ n wesmekti
Si suṭṭuḍeɣ anezgum-iw
Yal m-ara d-yaki
Ccaṛṛeqen-iyi imetman
Mi ẓriɣ Ǧamila
Tbub tacmuxt n waman
(de)g ubrid n tala
Beddeɣ ikecem-iyi ccek
Yeger-iyi irebbi
Sawelɣ-as lmalayek
A yismeḥ Ṛebbi
Isemmeḥ-iyi neɣ yeqqim
« D’ailleurs je m’en fou »
Yir asɣar ur yettleqqim
Nekki da « voyou »
Aḥruredeɣ ar irebbi-s
Ɣures mi yebḍeɣ
Greɣ ṭfeɣ-d afus-is
Akken ad tḥeqqeɣ
Tcaɛl-ed ɣuri allen-is
Tenna-d wexxar akkin
Maɛna tesres tacmuxt-is
Akka id d tiḥdayin
Nniɣ-as cic an qqim
Nek yidem dag-i
Axi aseggas neɣ sin
Aɣ yesmeḥ Ṛebbi
Isemmeḥ-iyi neɣ yeqqim
« D’ailleurs on s’en fou »
Yir asɣar ur yettleqqim
Nekki da « voyou »
Imi ttufiɣ ttimsetḥit
Akken ittyebɣa wul
Slefeɣ-as i temzurt-is
Bḥal d amaxlul
Tcaɛl-ed ɣuri allen-is
Tenna-d wexxer akin
Maɛna tqarb-ed tayett-is
Akka id d tiḥdayin
Dmumeɣeɣ ɣaf uzmumeg-is
Swiɣ-t irkelli
Tettcaṛcuṛ-ed tammemt-is
Am udi d-fsi
Frekseɣ s ufella n yekfi-s
Bḥal d inisi
Ay iḥaz taqemmuct-is
Yelha imensi
Nesreɣ s iɣzer am yifi-s
Ifuk usemsi
Eǧǧiɣ-tt akken s tecmuxt-is
Ay isemmeḥ ṛebbi
You might also like
Vive la liberté
Oulahlou
All Of The Girls You Loved Before
Taylor Swift
Fingertips
Lana Del Rey
Isemmeḥ-iyi neɣ yeqqim
« D’ailleurs je m’en fou »
Yir asɣar ur yettleqqim
Nekki da « voyou »
Ccaṛṛeqen-iyi imetman
Imi ẓriɣ Ǧamila
Isem amɣar imi ttefkan
Asɣar-is yarka
Iḥejbitt daxel n wuxxam
Tura lwaqt-agi
Tessedhay sin igardan
Ttṛaǧun ayefki
Yal ara yeṭṭil degsen
At yewwet wazi
Imi yargem yemma-tsen
D wasmi id tid yewwi
Ḥaṛcen qden mquqden
Ttakken-iyi anzi
D nek iten id iɛeḍṣen
Ay ismeḥ Ṛebbi
Isemmeḥ-iyi neɣ yeqqim
« D’ailleurs je m’en fou »
Yir asɣar ur yettleqqim
Nekki da « voyou »Tewweḍ-iyi-d tabṛatt
Tabṛatt testenya
M-itt ldiɣ ɣṛiɣ-tt
Ur umineɣ-ara
A ddin uqabac
Nnand elweɛd-ik
Lexmis ɣer Ḥidra
Awi-d lekwaɣeḍ-ik
Teffeɣ-ag-d el VISA
A ddin uqabac
Yezha ufrux-iw
Ass-a d tamaɣṛa
Yemmut cceṛ-iw
Ad nesreɣ di tmurt a
Azul al Paris
Azul al Paris
GoodBye l’Algérie
Rekbeɣ di leɣyum
Cuddeɣ taggust-iw
Mi teqɛed iman-is
Icelxed ul-iw
A ddin uqabac
Tedleq ifriwen-is
Mi tɛella deg genni
Yemma Guraya
Tbaned am izi
A ddin uqabac
Ur ḥtameɣ ara
Mi nfuk imensi
Nnand mṛeḥba
Aqli-k di Orly
You might also like
Vive la liberté
Oulahlou
All Of The Girls You Loved Before
Taylor Swift
Fingertips
Lana Del Rey
Azul al Paris
Azul al Paris
GoodBye l’Algérie
M-id nеffeɣ sebɛeɣ
Kfan ibеɛɛac
Iberdan ceɛlen mači d Elḥeṛṛac
A ddin uqabac
Leqhawi ččuṛen
Arrac tiḥdayin
M-ara skeɛkiɛent
Sekkfent tibyirin
A ddin uqabac
Ttuɣ iman-iw
Anida ar-ad-nseɣ
Sumteɣ afus-iw
Qimeɣ ttcewwiqeɣ
Azul al Paris
Azul al Paris
GoodBye l’Algérie
Tejbad Vanessa
Tewwi-iyi s axxam
Tessersed nečča
Leḥseɣ iḍudan
A ddin uqabac
Yeḥma lḥal nefɣed
Ɣef iri n la seine
Neqqim netturar
Ar daxel n waman
A ddin uqabac
M-id ukiɣ ttruɣ
Nedheɣ a Yemma
Ziɣen ttarguɣ
Nsiɣ i lehwa
Azul al Paris
Azul al Paris
GoodBye l’Algérie
Seg ass nni ar ass-a
Ɛceṛ snin ɛeddan
Di lxedma en noir
Lekwaɣeḍ-iw ṛɣan
A ddin uqabac
Tameɣṛa n wletma
Ur s cḍiḥeɣ ara
Timḍelt n yemma
Ur s ḥḍireɣ ara
A ddin uqabac
Neqqim nebwa
Fransa m leɣṛuṛ
Ad nuɣal neṛɣa
Elzzayer teqquṛ
Azul al Paris
Azul al Paris
GoodBye l’AlgérieTira Iqesden iw-arrac imezyanen
tesasan
Talalit n
sidna 3Isa
Zik nni, Illu icey3ed lmelk
Gabriel yer yiwet n tmetut
toudayt toucviht ismis Mary.
Yenayas, “atan ates3ud
mmim w ad-ssemid 3isa.
Ad assawalen meden miss
n ugelid
3layen.
Ad yehkem
I lebda.”
Yura s-ufus: Edward Hughes
Isewer s-yur: M. Maillot
Alastair Paterson
Ittemwata s-yur: E. Frischbutter; Sarah S.
Ittwaterjjem s-yur: christian-translation.com
Ittwasna s-yur: Bible for Children
©2021 Bible for Children, Inc.
Licence: tzemrem aset3awdem ney adesufyem tidyanin
dacu kan ma yela ur tenteznuzuyem ara.
Lmelk nni yenayas I
Mary beli Elizabeth
tes3ad aqcic netat
tamyart. Wagi
dayen d el Burhan.
Cit kan akka, Mary
truh yer Elizabeth.
Zulent I Rebbi
di snat.
Akek aka? Tenayas taqcict nni
aken s dacha. “La3mer iliy nek
d urgaz.” Lmelk yenayas I Mary
beli aqcic agi as dyek s yur
Illu. Ur ise3u-ara
vavas d-amdan.
Di target, L-melk n y-illu
yenayas I Joseph beli aqcic
agi d-mmis n y-illu. Dya seg
assen Joseph yett3awan Mary
di ttrevga n 3isa.
Mary tettwaxteb i
Joosef. Josef agi
yehzen mlih asmi
Ig-sla beli Mary
ad-s3u aqcic.
Yenwa d argaz
wayed id vavas
n uqcic nni.
Joseph yumen yerna ytu3 Illu. Yerna ytu3 lqanun
n tmurtis. 3la jal lqanun ajdid, netta ak d-Mary
ryhen yer tmurt nsen
tamenzut, Bethlehem,
aken ad xelsen
lyramat nsen.
6
Mary ysad lawan
akken adarew 3isa.
Luma3na Joseph
mazal ur yufi amkan.
Imedqan akk
ccuren.
7
8Dina kan, zdat lkuri, imeksa kesen lmal nsen. Lmelk
n y-Illu ivaned yenayasen axbir nni yesfrahen.
“Atan iluled assagi di temdint agi
n David
win ar ak
n-iselken
mera, d
3isa agelid.
Joseph yufa haca yiwen nel kuri. Dina, 3isa
lufan illuled. Tsersit yemas anda
akkeni igtett wulli, dya dina
igezel, dwagui
idamkan
istufa.
Attafem lufan
anda akeni
igtett w uli.”
9
Yef tikelt , atas n lmaykat wiyad id ivanen, zzalan I
y-Illu qarnas, lbaraka I sidi rebbi
d-genwan ak lahna fellas di lqa3a,
lxir yef imdanen
mera.”
10
imeksawen nni dya imiren iyuzlen
mera yer lkuri. Asmi iwalan akeni
3isa nanasen I y-mdanen mera dacu
isendenan lmalaykat yef 3isa.
11
12
Di sin yidesen zran beli 3isa d
mis n rebbi, del masih at
n-iselken. Josef yezlayas
I y-Illu sin yetbiren.
Akka idiqar lqanun,
asma ara d ilel lufan,
widek ur
nes3iyara
lmal
ditbiren
ig laq
adefeken
I y-Illu.
Reb3in youm 3edan, Joseph ak d
Mary bin 3isa yer le temple n
Jerusalem. Yella dina
yiwen urgaz ismis
Simon yezul I y-Illu
yef lufan, mayela d
tamyart
nni n
Anna,
taxedamt
d y-illu
tayed,
tefka cukr
I y-Illu.
13
14Cit ken
akka, ivaned
yiwen itri yebid
yiwen umusnaw
sed umalu n
Jerusalem.
Agelid Herod yesla
uma d-netta s-urgaz
agi amusnaw. Irekvit
lxuf, yenayasen anda
akka I yela 3isa. “Vyiy
at-3ebdey ula d-nekini.”
Akka isenyena. Dacu
kan yela yeskidib.
Herod yebya
ad-iney 3isa.
“Anda akka yella win
idilulen d-agelid n udayen?”
Akka iseqsan. “Nevya
anebdu at-ne3bed.”
15
16
Illu yenayas iw umusnaw
nni ad yuyal s axamis s
tufra. Herod irekbit z3af.
Yenayas 3isa agi ilaq atenyey,
dya mifat akka yenya akk
lufanat idilulen di Bethlehem.
Itri nni yebid amusnaw almi taburt
n uxam-nni anda yela Joseph ak
d-Mary nitni d 3isa amectuh.
Yetta3bad yef tgecrar-is,
amusnaw nni yefkayas I
3isa isefka
ylayen, dheb
ak d rwayeh.
18
17
Asmi dayen yemut
Herod yuyal Joseph
yerad Mary ak d
3isa si Maser.
Luma3na Herod ur
yenul-ara 3isa miss
n y-Illu! Joseph
yufa target dya yebi
Mary ak d 3isa
ruhen yer Maser.
19
Uyalend ihi tt3icen
deg yiweth n tadart tamectuht
di Nazareth. Zdat kan lebhar n Galilée.
20Talalit n sidna 3Isa
Tamacahut s tira n rebi, tira iqesden
nufatt di
Tagara
Matthew 1-2; Luke 1-2
“Anekcum b-Awal inek d-tafat.”
Ahellil 119:130
21
Tira iqesden agi hekkuntayed yef agelid ney imoqran
iyixelqen ak iknixelqen win ivyan dayen att-isinem.
Illu yezra nexedem ayen n-diri, ayen iwac yeqar
l3asya. Leyrama s l3esya d lmut, lumana Illu ihemlay
atas yef ayen idiceye3 mmis yer yurney, 3isa, akken ad
yemet yef umidagu. Dya imiren idyuyal 3isa yer dunnit
dya yruc ansa id-yeka si ljenet! Mayela tettamnem s
3isa telbemas smah, attixdem! Ad iruc adizdey deg
ulawen nwen, akka att3icem yiden I lebda.
Mayela tumnem tagi I tidett, intas anecta I y-illu:
A 3issa lmasih, umney beli d kecc I d-Illu, tuyaled damdan
akken attemted yef ayen ixedmen dirit, tura tedred dayen.
Ased yer tudert-iw semehiyi l3esyaniw, akken adebduy
tuddert tajdit tura, ass degu san adiliy yidek I lebda. Awniyi
akken akayey awal ak akken ad aycey felak am mmik. Amen.
Yer tira iqesden akken atthadred ak d-illu yal ass! John 3:16 23
36
60
22

Kabyle(i) 1 Syenna, Sidna Ɛisa yezger lebḥeṛ n Jlili ( iwumi qqaṛen daɣen lebḥeṛ n Tiberyas). 2 Aṭas n yemdanen i geddan yid-es mi walan yesseḥlay imuḍan. 3 Daymi Sidna Ɛisa yuli ɣer wedrar ad innejmaɛ d inelmaden-is. 4 Lɛid n wat Isṛail iwumi qqaṛen Tafaska n izimer n leslak tqeṛb-ed. 5 Akken i gwala lɣaci iteddu-d ɣuṛ-es, Sidna Ɛisa yenṭeq ɣer Filibus yenna-yas : Ansi ara d-naɣ aɣṛum i wannect agi n lɣaci ? 6 Yesteqsa-t kan iwakken ad i?er d acu ara s-d-yini, axaṭer nețța yeẓra yakan d acu ara yexdem. 7 Filibus yerra-yas : A Sidi ur d-keffunt ara mitin alef iwakken mkul yiwen deg-sen a t-id-iṣaḥ ciṭṭuḥ n weɣṛum. 8 Andriyus gma-s n Semɛun Buṭrus, yellan seg inelmaden, yenṭeq ɣer Sidna Ɛisa yenna-yas : 9 Yella dagi yiwen weqcic yesɛa xemsa n teḥbulin n weɣṛum n tem?in akk-d sin iselman (iḥutiwen), lameɛna d acu ara d-xedmen i wannect-agi n lɣaci ? 10 Sidna Ɛisa issendeh-iten ad sɣimen lɣaci. Deg wemkan-nni yeqwa leḥcic, lɣaci yeqqim ɣer lqaɛa, ad ilin azal n xemsa alaf n yergazen. 11 Sidna Ɛisa yeddem-ed tiḥbulin-nni n weɣṛum, yeḥmed Ṛebbi icekkeṛ-it, ifṛeq-itent i lɣaci yeqqimen ɣef leḥcic, yefreq-asen daɣen iselman nni, ččan akk armi ṛwan. 12 Mi ččan ṛwan, Sidna Ɛisa iluɛa inelmaden-is yenna-yasen : Jemɛet-ed ayen i d-yeqqimen akken ur ixețțeṛ ula d acemma. 13 Ayen i d-yegran si xemsa n teḥbulin-nni n weɣṛum n temẓin, jemɛen-t-id ččuṛen yis tnac n iḍellaɛen (tiquftin). 14 Lɣaci-nni mi walan lbeṛhan-agi n Sidna Ɛisa, țɛeggiḍen qqaṛen : Mbla ccekk argaz-agi d nețța i d nnbi-nni ara d-yasen ɣer ddunit. 15 Sidna Ɛisa mi geẓra lɣaci bɣan a t-rren d agellid fell-asen, iḍeṛṛef iman-is, yuli ɣer wedrar. 16 Mi geɣli yiṭij, inelmaden-is uɣalen ṣubben ɣer rrif n lebḥeṛ. 17 Rekben taflukt ad zegren ɣer ugemmaḍ, ɣer Kafernaḥum. Yeɣli-d yakan ṭṭlam, Sidna Ɛisa urɛad yelḥiq ɣuṛ-sen. 18 Yekker-ed yiwen waḍu iǧehden, lebḥeṛ yerwi. 19 Inelmaden-is yuɣ-iten lḥal wwḍen ɣer tlemmast n lebḥeṛ. Walan Sidna Ɛisa iteddu-d ɣuṛ-sen, ileḥḥu-d ɣef wuḍar s ufella n waman. Mi d-iqeṛṛeb ɣer teflukt nsen, xelɛen. 20 Sidna Ɛisa yenna yasen : Ur țțaggadet ara, d nekk! 21 Bɣan a t-srekben yid-sen di tefluk meɛna ufan-d iman-nsen wwḍen ɣer wemkan anda țeddun. 22 Azekka-nni, lɣaci yeqqimen agummaḍ i lebḥeṛ wwin-d s lexbaṛ belli anagar yiwet n teflukt i gellan dinna, yerna Sidna Ɛisa ur yeddi ara d inelmaden-is mi ṛuḥen di teflukt. 23 Dɣa tiflukin nniḍen i d-yusan si temdint n Tiberyas, wwḍent-ed ɣer wemkan-nni anda akken i sen-yebḍa Sidna Ɛisa aɣṛum mi geḥmed Ṛebbi. 24 Mi walan lɣaci ulac dinna Sidna Ɛisa akk-d inelmaden-is, rekben tiflukin, zegren ɣer Kafernaḥum ad qellben fell-as. 25 Mi t-ufan dinna, nnan-as : A Sidi, melmi d-tusiḍ ɣer dagi ? 26 Sidna Ɛisa yerra-yasen : S tideț a wen-d-iniɣ : imi teččam aɣṛum armi teṛwam i tețqellibem fell-i mačči imi tfehmem lbeṛhanat-iw. 27 Ur țḥebbiṛet ara ɣef yiɛebbaḍ-nwen, ḥebbṛet ɣef tudert yețdumun i dayem. Tudert-agi, d Mmi-s n bunadem ara wen-ț-id-yefken, Baba Ṛebbi yefka-yas tazmert imi i t-iɛellem s ṭṭabeɛ-ines. 28 Nnan-as : D acu ara nexdem ihi, d acu i gețṛaǧu Ṛebbi deg-nneɣ ? 29 Sidna Ɛisa yenna-yasen : Sidi Ṛebbi yețṛaǧu deg-wen aț-țamnem s win i d-iceggeɛ! 30 Nutni nnan-as : Ihi acu n lbeṛhan ara ɣ-d-tessekneḍ akken a namen yis-ek ? D acu ara txedmeḍ ? 31 Lejdud-nneɣ ččan tamanna deg unezṛuf, akken yura di ccariɛa n Musa : Yefka-yasen ččan aɣṛum i d-yekkan seg igenni. 32 Dɣa Sidna Ɛisa yenna-yasen : S tideț nniɣ-awen, mačči d Musa i wen-d-yefkan aɣṛum i d-yekkan seg igenni, lameɛna d Baba Ṛebbi! D nețța i wen-d-yețțaken aɣṛum n ṣṣeḥ i d-itekken seg igenni. 33 Axaṭer aɣṛum i d-yekkan s ɣuṛ Ṛebbi, d win i d-iṣubben seg igenni, d nețța i d-yețțaken tudert n ṣṣeḥ i yemdanen. 34 Nutni nnan-as : A Sidi țțak-aɣ-d mkul ass seg weɣṛum-agi. 35 Sidna Ɛisa yenna-yasen : D Nekk i d aɣṛum yețțaken tudert. Win i d-yusan ɣuṛ-i ur yețțuɣal ara ad illaẓ, win yumnen yis-i ur yețțuɣal ara ad iffad. 36 Nniɣ-awen-t-id yakan : twalam yerna tugim aț-țamnem! 37 Wid akk ara yi-d-yefk Baba Ṛebbi a d-asen ɣuṛ-i; win ara d-yasen ɣuṛ-i ur t-țarraɣ ara ɣef tewwurt. 38 Ur d-ṣubbeɣ ara seg igenni akken ad xedmeɣ lebɣi-w, ṣubbeɣ-d ad xedmeɣ lebɣi nwin i yi-d-iceggɛen. 39 Win i yi-d iceggɛen ur yebɣi ara ad yeɛṛeq ula d yiwen seg wid i yi-d-yefka, lameɛna a ten-id-sseḥyuɣ si lmut deg wass aneggaru. 40 D wagi i d lebɣi n Baba Ṛebbi: « kra n win yețmuqulen ɣer Mmi-s, yumen yis, ad yesɛu tudert n dayem yerna a t-id-sseḥyuɣ si lmut ass aneggaru.» 41 Lɣaci bdan smermugen gar-asen ɣef Sidna Ɛisa imi d yenna: « d nekk i d aɣṛum i d yekkan seg igenni.» 42 Qqaṛen : « Mačči d Ɛisa mmi-s n Yusef wagi ? Nessen baba-s nessen yemma-s, amek i gezmer a d-yini tura : ṣubbeɣ-d seg igenni ? » 43 Sidna Ɛisa yenna-yasen : Beṛkat asmermeg gar-awen! 44 Ulac win i gzemren a d-yas ɣuṛ-i ma yella mačči d Baba Ṛebbi i s-d yessawlen, yerna nekk a t-id-sseḥyuɣ si lmut ass aneggaru. 45 Akken yura deg idlisen n lenbiya : « Ad lemden akk s ɣuṛ Ṛebbi. » Kra n win isellen i wawal n Baba Ṛebbi, ilemden s ɣuṛ-es, a d-yas ɣuṛ-i. 46 Ulac win yeẓran Baba Ṛebbi ala win i d-yusan s ɣuṛ-es, nețța yeẓra Baba Ṛebbi. 47 S tideț nniɣ-awen : kra n win yumnen, yesɛa tudert n dayem, 48 axaṭer d nekk i d aɣṛum i d yețțaken tudert. 49 ?as akken lejdud nwen ččan tamanna deg unezṛuf, mmuten. 50 Atan weɣṛum i d-yekkan seg igenni : win ara yeččen seg-s ur yețmețțat ara. 51 D nekk i d aɣṛum n tudert i d yekkan seg igenni. Kra n win ara yeččen seg weɣṛum-agi ad yidir i dayem. Aɣṛum ara d-fkeɣ d lǧețța w, yis ara tɛic ddunit. 52 Mi slan wat Isṛail i wannect-agi bdan țemjadalen qqaṛen wway gar asen : Amek akka i gezmer a ɣ-d-yefk aksum-is a t-nečč ? 53 Sidna Ɛisa yenna-yasen daɣen : S tideț a wen-d-iniɣ: m'ur teččim ara si lǧețța n Mmi-s n bunadem, m'ur teswim ara seg idammen-is ur tețțili ara deg-wen tudert. 54 Win ara yeččen si lǧețța-w, ara yeswen seg idammen-iw ad yesɛu tudert n dayem, yerna a t-id-sseḥyuɣ si lmut ass aneggaru. 55 Axaṭer lǧețța-w d lqut n ṣṣeḥ, idammen-iw ț-țissit n ṣṣeḥ. 56 Win ara yeččen si lǧețța-w, ara yeswen seg idammen-iw ad yili deg-i nekk ad iliɣ deg-s. 57 Baba Ṛebbi i yi-d-iceggɛen deg-s i tella tudert, d nețța i yi ssidiren. Akken daɣen win ara yeččen seg-i ad yidir yis-i. 58 D wagi i d aɣṛum i d-yekkan seg igenni. Mačči am weɣṛum-nni i ččan lejdud-nwen; nutni mmuten, ma d win ara yeččen aɣṛum-agi ad yidir i dayem. 59 D imeslayen-agi i d-yenna Sidna Ɛisa asmi i gesselmed di lǧameɛ n wat Isṛail di temdint n Kafernaḥum. 60 Mi s-slan inelmaden-is, aṭas deg-sen nnan : Imeslayen-agi weɛṛen, anwa i gzemren a ten-yeqbel ? 61 Sidna Ɛisa, mi geẓra inelmaden is sgermuden wway gar-asen ɣef wayen i d-yenna, yenna-yasen : Iqṛeḥ-ikkun lḥal ? 62 D acu ara tinim ihi m'ara teẓrem Mmi-s n bunadem yuɣal ɣer wanda yella di tazwara ? 63 D Ṛṛuḥ i d-yețțaken tudert amdan ur yețțaweḍ ɣer wacemma ma yețkel ɣef yiman-is. Imeslayen-agi i wen-d-nniɣ, d wigi i d Ṛṛuḥ, d wigi i ț-țudert. 64 Lexsaṛa : llan kra gar awen ur numin ara! Si tazwara Sidna Ɛisa yeẓra anwi deg-sen ur numin ara, yeẓra daɣen anwa ara t-ixedɛen. 65 Yenna-yasen daɣen : Daymi i wen-d-nniɣ : ulac win i gzemren a d-yas ɣuṛ-i ma yella mačči d Baba Ṛebbi i s-d-issawlen. » 66 Seg imiren, aṭas i t-yeǧǧan seg inelmaden-is, rewlen fell-as. 67 Sidna Ɛisa yezzi ɣer tnac inelmaden-is, yenna-yasen : Ur tebɣim ara aț-țṛuḥem ula d kunwi ? 68 Semɛun Buṭrus yerra-yas : A Sidi, anwa i ɣer ara nṛuḥ ? ?uṛ-ek i gella wawal n tudert. 69 Nukni nesɛa laman deg-k, yerna neẓra belli d kečč i d Imqeddes i d-iceggeɛ Sidi Ṛebbi. 70 Sidna Ɛisa yenna-yasen : Mačči d nekk i kkun-ixtaṛen di tnac yid-wen ? ?as akken yiwen gar awen d Cciṭan . 71 Yenna-d annect-agi ɣef Yudas, mmi-s n Semɛun n taddart n Qeṛyut, yiwen ger tnac inelmaden-is ara t-ixedɛen.
Aɣlif n Uselmed Unnig d Unadi Ussnan Tasdawit Ɛebd Rreḥman Mira n Bgayet
Tamezdayt n Tutlayin d Tsekliwin
Tasga n Tutlayt d Yidles n Tmaziɣt
snemmer
Ad nessenmer Massa AMARI Samira i d-yellan i lmendad n wahil-nneɣ
aya s yiwellihen-is d tiktiwin i a 
-d-tettak deg yal tikkelt.I yiselmaden akk n tesga n tutlayt d yidles amaziɣ
ladɣa wid n tesnalmudt gar-asen Mass MEKSEM Z.d Mass FEDILA M.Ad nessenmer s telqey Massa CHEURFA Sadika i aɣ-d-yefkan iwellehen n tesnarrayt ɛawnen deg tezrawt-a.I yiselmaden n tesnawiyin ideg nexdem tannayt yal  yiwen s yisem-is.I wid akk i yellan yid-neɣ deg leqdic-a.
buddu Ad buddeɣ amahil-a : I baba d yemma ɛzizen fell-i.I lejdud-iw merra.I wayetma d uletma Lina.I twacult-iw akken ma tella,
ɛmumti, ɛmumi d xwali d warraw-nsen akken ma llan.I temdukal-iw akken ma llant Snath a yes3igh d i tlata akken i n dukul
Aken i t-tthibigh yiweth am wettma yiweth s wul
Tin i yebghan ur sukigh tin bghigh tugi
Annegrik a yul
Tin i yebghan ur sukigh tin bghigh tugi
Annegrik a yul

Yiweth tebghayi seg wul nekki s yess ur a3limegh
Teqarithid d i lemthul ur d as fhimegh
Tezra win turja idhul tayedh ihemlegh
S immeti d wurfan teggul ur tughelgh ar tezregh

Snath a yes3igh d i tlata akken i n dukul
Aken i t-tthibigh yiweth am wettma yiweth s wul
Tin i yebghan ur sukigh tin bghigh tugi
Annegrik a yul
Tin i yebghan ur sukigh tin bghigh tugi
Annegrik a yul

Ul yextar ma d nek qeblegh 
felass ur ganegh udhan
Mi y3elem lefjar kregh 
selvegh deg zenqan
Asmi ruhegh as hedregh 
f lhubiw yesfan
Ufigh ulis yetwazdegh 
s yiwen nidhen

Snath a yes3igh d i tlata akken i n dukul
Aken i t-tthibigh yiweth am wettma yiweth s wul
Tin i yebghan ur sukigh tin bghigh tugi
Annegrik a yul
Tin i yebghan ur sukigh tin bghigh tugi
Annegrik a yul

Nes3eda atas machi drus i nedda deg yiberdan
Nella am idhidhan ufus i nezha d ussan
Tkecmegh tayri am ssus teskhreb ayni lan
W i huben wayedh ur ihus i d a ghifurqen

Snath a yes3igh d i tlata akken i n dukul
Aken i t-tthibigh yiweth am wettma yiweth s wul
Tin i yebghan ur sukigh tin bghigh tugi
Annegrik a yul




Tin i yebghan ur sukigh tin bghigh tugi
Annegrik a yulUr k-fkiɣ yelli neɣ mmi
Ad k-ilin s idisan-ik
Axxam-ik d lexlawi
Ɣer ɣur-k ṭjuṛ d arraw-ik
Mačči d lɣerḍ-iw tigi
Ugiɣ-tent bɣant-iyi
A baba ggan-iyi
Aqli-yi-n deg webrid-ik
Ula i d am-nniɣ
A weltma yif-aɣ Ṛebbi
Ula i d am-ḥkiɣ
S lḥif i d-nelmed tikli
Di lǧerra-s ḥseb-iyi rniɣ
Iqḍeɛ-iyi-d lehlak kniɣ
Ur friḥeɣ, ur zhiɣ
Ḥader ccan ad am-iruḥ
... A baba ruḥ
Ruḥ... a win ḥemmleɣ ruḥ!
Ruḥ... a win ḥemmleɣ, a win ḥemmleɣ ruḥ!
Ula di lemnam
Anda-t w'ihennan deg-neɣ
Leḥzen deg wexxam
Si tesga yugi ad yeffeɣ
Ifettet akk wayen nessaram
S zzuṛ yesberber-d ṭṭlam
Ibubb-d leɣmam
Akka a mmi i d yir ṣṣbuḥ
... A baba ruḥ
Ṛuḥ... a win ḥemmleɣ ruḥ!
Ṛuḥ... a win ḥemmleɣ, a win ḥemmleɣ ruḥ!
Lḥif ɣef lḥif
Yal taluft tɛerḍ-ed weltma-s
Ur d-tger asurif
Talwit aɣ-d-tedhen layas
Segmi iɣ-yeḥeb wasif
Ur aɣ-yečči ur aɣ-yeḍliq ɣef rrif
Nezga nesḥissif
Ulac tiɣmert ur ɣ-ncuḥḥ
...A baba ruḥ
Ṛuḥ... a win ḥemmleɣ ruḥ!
Ṛuḥ... a win ḥemmleɣ, a win ḥemmleɣ ruḥ!
Ulac wi yeftin
A s-nini ad d-yeɣrem wayeḍ
Ah ya Ṛebbi aḥnin
Amek akka s tigi tɛemmdeḍ
Ur njehhel ur neqqar amin
Ur nettɛuzzu yal ddin
Ad neṛǧu ar ɣ-awin
Ad neḍfer iɛzizen ɣef ṛṛuḥ
... A baba ṛuḥ
Ṛuḥ... a win ḥemmleɣ ruḥ!
Ṛuḥ... a win ḥemmleɣ, a win ḥemmleɣ ruḥ!Atan w-ul-iw ye-smiḥin
Aṭṭan it yulli-n
D-bu rekku yuɣen ttemṛa
Ussan a-ɣelben lesnin
Att ṛaǧǧuɣ tisin
Tassa-w at heddeṛ tekfa
Ay aẓṛu leɣṛib aḥnin
Ekkes feli lɣim
Nhudd iṭṭij ɣ-el ḥaṛṛa
A falkku bb-eẓṛu leɣṛib
M-ak sɛuɣ d-aḥbib
E kker nek-idek an ḥewes
Seg -w-edrar bbiɣ-ed abrid
Barmesiun di lǧǧib
Yemma ad arzuɣ ɣuṛ-es
Yezi-d useggas ajdid
Att ɣafṛaɣ d-lɛid
Gar lehmum tezdeɣ waḥdes
Aɣr-idurar nat ɛisi
Ad ɣeṣbeɣ tikli
Drus n-ttriḥ id-fkan
Ṛuplan at ttezi
Am yesɣi nig-i
Tesraḥ wis w-aka yellan
S-lbaṛṛud ad sisti
Amzun d-abrurri
Ad-mteɣ meden ur ẓṛan
Annaɣ a yemma ad-mteɣ
Yarna-ur kem ẓeṛṛeɣ
Ass-a yesawel-ed lajel-iw
Si gar w-allen-im m-id ṭaxṛeɣ
Γilleɣ ad uɣaleɣ
Am nek-ini am atmaten-iw
Ziɣ ad metɣ ur neṭlaɣ
Aẓẓeka ut kesbaɣ
D-uccan-en ay ččen aksum-iw
Ay at u-malek
Ay aẓṛu leɣṛib ḥerrek
Muqqelɣ abrid ik yebbi-n
Kečč d tezyiw-in
Ttɛenniɣ-t ak-id yer yibbas
Qaṛṛen-iyi l-maǧǧahid-in
Aqlaɣ neẓṛa mmi-m
Ḥedṛut-id ata ay-id yas
Ay at u-malek
Ay aẓṛu leɣṛib ḥerrek
Xas ggulen ur ttamen-aɣ
Amek ara smaḥseɣ
I-bnaddem ay-id yeḥkku-n
Temẓi-w felak itt ṛehnaɣ
Xas ur k-ɣaḍḍeɣ
Aɛfiɣ-ak a bbu leɛyun
Ay at u-malek
Ay aẓṛu leɣṛib ḥerrek
Ifxiṛ muteɣ ur teẓṛiḍ
W-ala dit walliḍ
Akka att-ɛicc-eḍ deg-sirem
Att ɣilleḍ mazal liɣ
Yibbas ard ziɣ
Ad kfun lehmum dayen
W-ama ma yella teḥṣiḍ
A yemma d-teɣliḍ
Ulac wa m-izemn allen
Temẓi-m felli ttet-ṛahnneḍ
Felli ttet-ṣaṛfeḍ
D-ddunit kem d-amdegger
Teggul-eḍ ur teḥnit-eḍ
Ur kem yuɣ wayeḍ
Tuffa-kem id di ddel tewser
Ttif xiṛ-am ur tẓaṛṛeḍ
Win aken t-ḥemlleḍ
Qaṛ kan mazal ye-dder
Mačči d-ayen um-it zemreḍ
A yemma ad ḥebs-eḍ
Negred d-asfel i-ldzayer .Tecfam!
Tecfam mi d-teḥder tisin
Akken ad ken-εerrin
S yisendyaq n ṭaḍamun
D lfeṭṭa neγ d tiwiztin
Ihi s kra din
Uwin-t γzan-as aḥḍun
Lesrar n tudrin
Uwḍen Palistin
Nekkni nettnaγ γef temẓin
Wiyad di rrbeḥ ttεumun
Lmal mi d-yeffeγ addaynin
Iḥerr tasga d lkanun
A lexlaxel ay yuγen imdanen daxel
Tnayen-u-settin ma ad as-necfu
Nγill d amezyab n lehna
Nerfed leεlam ncennu
Aql-aγ nessufeγ Fransa
Bu-uεmam ass-n i t-nettu
Yesmar burku
Yessenṭeḍ di mkul lǧiha
Yufeg-d leḥzen am wabbu
Yeqqim-d uγurru
Tirrugza tenza s rrxa
A lexlaxel ay yuγen imdanen daxel
Ayen akken tezgel labyu
Uwin-t ccmayet d ttrika
Di tmazirt uccen la iḥekku
Yeqḍa-d tezdeg d lḥerma
Yekker s axerfi ad t-yehdu
Ad ffγen γer zzhu
Ad εeggden deg yiwet n lḥara
Izem iεebba azaglu
Yurez-it bururu
Awtul yeṭṭef-as ccuka
A lexlaxel ay yuγen imdanen daxel
Lekdeb yerreẓ-d di ssuma
Tidet wi ara tt-id-yaddren
Aεdaw ajaddiw yufa
Leknuz d-ǧǧan wid yeffγen
Mi akken i as-neqqar ttaḥya
Ttḥaya Ben Bella
I aγ-neqqen s tuffra irgazen
Di tudrin nettemεassa
Acu yexdem wa
Lxuf iẓerreb ixxamen
A lexlaxel ay yuγen imdanen daxel
Yesεa udfel tisseḍsa
S tuffra i tt-iḍellu
Ssudnen-aγ afus nebγa
Armi t-weεεan i truẓu
Ma d lemtel si zzman yella
Mi d-tmeǧǧeḍ lǧedra
Tḍurr-itt tqabact tettru
Cfiγ yemla-yi baba
Γef wasmi i tefra
Si Maṣer i d-isuḍ waḍu
A lexlaxel ay yuγen imdanen daxel
Ihi a gma acetki ulaḥed
Azrem yuweḍ d talafsa
Ad ak-iniγ awal sel-d
Xas ini-asen-t azekka
Ma cudden-d rrkeb begsen-d
Seg umesmar kkes-d
Deg uraǧu lfuci teεya
Ma d kumisar ma ibedd-d
Ad t-qableγ s lqedd
Mi ẓriγ aεerqub-iw yesfaAsmi d-testeqsa lehna
Nerra-tt si lḥaṛa
Nenna-yas aqlaɣ labas
Neṛwa lxiṛ d lbaṛaka
Ur ɣ-ixuṣ wara
Ad yekkes ayen nettu yibb°as
Zzint wallen ɣer lqebla
Am waken syinna
Aa d-iwwet ubeḥri n tissas
Allah wakbeṛ Allah
Taεṛabt d awal n Ṛebbi
Dg-es tamusni
Mačči am tigad nniḍen
Fella-s ma tebb°ḍeḍ s ifri
Xas grireb ɣli
D Muḥemmed aa k-id-iselken
Ḥader ad ak-d-yeldi yeẓri
Qqar kan Sidi
I widen i k-yezzuzunen
Allah wakbeṛ Allah
Ḥader a d-tak°iḍ si tnafa
Aqlik di lxelwa
Asebsi n lkif d aṛfiq-ik
Ttmuqul kan Lqebla
D Lkeεba crifa
D nitni i t-tafat-ik
Kkat aqerru-k di lqaεa
Ur ssemḥas ara
Sel kan i sidi ccix-ik
Allah wakbeṛ AllahAssagi lliɣ azekka wissen
Nniɣ-d ayen ẓriɣ
D wayen a ttwaliɣ
Cfut di targa ma ɣliɣ
D anza-w aa wen-d-yessiwlen
Ya lemri fki-ɣ-ak-n udem-iw
Tṛeğmeḍ-t-id s ccwami
Mi kkerɣ ad qazmeɣ lebɣi-w
Iḍelb-iyi-d ayagi
D idammen-is neɣ d idammen-iw
D netta neɣ d nekkini
Ifer n leḥbeq yugad
Yugad taɣert d-ileḥḥun
Ul-iw kecment-ett tiqqad
T-times i t-id-yettsuḍun
Abeḥri n lḥif a yettzad
Bɣan awal a ɣ-t-ɣbun
Bɣan a ɣ-ḥeṛṛen s amḍiq
Iweryan heggan-aɣ-ten
Mi newqeε an-nettijjiq
Llazuq ger wafriwen
Ajenwi a d-yas s aεenqiq
A ɣ-zellun yiwen yiwen
Xas ḥeṛṛen-iyi ṛebεa leḥyuḍ
Xas lfinga a tt-waliɣ
Xas lḥif a yi-d-isuḍ
Xas yecceḍ webrid aa awiɣ
Ma nnan-iyi-d s anda tleḥḥuḍ
A sen-iniɣ nek d AmaziɣAql-i dduriγ leεnaya-k
A Ccix n taddart-nneɣ
Ur ttagad γef tferka-k
Ttkel fell-i ad ak-tt-ferseγ
Ur d-ttaddam sselfa-k
S lbaraka-k
Berkay-yi ad steqenεeγ
A ur ifuṛ
Dayen ifur dayen yeṛdem
Seksu n yirden
Ad t-id-afen yigujilen
Dayen ifuṛ
A ur ifuṛ a ur iseqqi
Seksu n lεali
Deg uxxam n umerkanti
A ur ifuṛ
Di tliwa ad gganiγ
Aman ur k-ttxassen ara
Si lǧiha-k d acu ay rǧiγ
Ad iyi-tekkseḍ tuccerka
Ufiγ γer tira i turiḍ
La tettwaliḍ
Aql-i ččureγ-ak-id aḍellaε
A ur ifuṛ
Dayen ifur dayen yeṛdem
Seksu n yirden
Ad t-id-afen yigujilen
Dayen ifuṛ
A ur ifuṛ a ur iseqqi
Seksu n lεali
Deg uxxam n umerkanti
A ur ifuṛ
A-tt-an ad t-taweḍ ccetwa
Xas henni kkes axemmem
Ad neffeγ irkel γef tẓegwa
Taddart akk ad ak-id-teẓdem
D ddeεwa n lxir i nebγa d lbaraka
Akken ad aγ-id-yaf ḥertadem
A ur ifuṛ
Dayen ifur dayen yeṛdem
Seksu n yirden
Ad t-id-afen yigujilen
Dayen ifuṛ
A ur ifuṛ a ur iseqqi
Seksu n lεali
Deg uxxam n umerkanti
A ur ifuṛ
Wi ibγan ad iẓur Nnbi
Ad yezwir seg at-uxxam
Sseba s-way-s terwi
Ula ay awen-d-nniγ teẓram
Nessenger bni-wiwi
Yiwen ur d-iggri
Uγalen-aγ d bni-neεεam
A ur ifuṛImi icaḍ si fad yeqqur
Mi nezdeɣ ger isennanen
Mmi-s n tsedda meḥqur
Mi t-εezlen igerfiwen
Deg unebdu i meggren leεṛur
Di ccetwa I sserwaten
Ay adrar n At Yiraten
Si Micli εeddi akin
Akfadu ṛṛe ḥba meqqren
D lmaṛsa n lmuǧahidin
Akal wi i t-id-iḥeṛṛan
Cceḥna anwa tt-yebwin
Lebḥeṛ ma iḥudd-ed tilas
Iṭij ad yenfu dayen
I lfuci ma ifuk rṣaṣ
Am uεekkaz ger ifassen
Ẓẓay mačči d afessas
Awal s wayes i ɣ-ssumnen
Inijjel ireglen abrid
Semmḥen deq-s wid t-ifersen
Tamurt a tt-itett ṣdid
Aḍar yugad asawen
Yennulfa-d waqel eg-wejdid
Lejhel d leεqel i t-yifen
Ay ul ifuden lgirra
Ṣber ar d-yas lawan
Ma d wid i yḥekmen tura
Walan ay d-bwin wussan
Tamaziɣt teḥwaǧ lehna
Tejreḥ uqbel a ṛṛuman
Ay adrar n At Yiraten
Si Micli εeddi akin
Akfadu ṛṛe ḥba meqqren
D lmaṛsa n lmuǧahidin
Akal wi i t-id-iḥeṛṛan
Cceḥna anwa tt-yebwin
Deg izilan d ideflawen
N-leḥḥu abrid iḍul
Aka wi I t-id-iḥeṛṛan
Buren iɣeblan ɣef ul
Nebwi irden nejmeε-iten
Anda akken ittqeggil weɣyulD lesnin teffɣeḍ tamurt
Tnufqeḍ tugiḍ leɣlaḍ
Dg-ek yark° i neṛğa ttbut
B-b°ayen hemjen wiyaḍ
Teḥlelli-d deffir-ek lmut
Bb°in-tt-id widen ur tuṛğaḍ
Ay at lḥif xas cfut
D kenwi i d-yuğğewn ccyaḍ
Awah awah a tuğğal
Ṛuḥen-aɣ yergazen ur nuklal
Ssaweln-ak wat ttindar
Γer tegnitt n ddiq qerrḥen
Asmi k-id-necden s annar
Ur tḥezzebḍ i iṛejjaqen
I tmurt ssefsin amrar
Tezder di temda lqayen
S uqerruy i temḥezwar
Leğnas deg-s a ttnezzihen
Awah awah a tuğğal
Ṛuḥen-aɣ yergazen ur nuklal
Tufiḍ-d tamurt tenneqlab
Tefreq tṛuḥ d iḥricen
Wa ijebbed iqqar nek d aεṛab
Ulac wi di-d-yezwaren
Ma d at t-tmira d nniqab
Ttgallan ur s-ḍliqen
Swejden-d yum n lḥisab
I yemdanen i ten-ixulfen
Awah awah a tuğğal
Ṛuḥen-aɣ yergazen ur nuklal
Ismi-k deg umezruy yella
Lğil d-iteddun a t-yaf
Tizzelgi ur tettdum ara
Xas akka izedɣ-aneɣ zzεef
Lezzayer at-teḥlu am wassa
Tamusni a d-tger ixulaf
Tneğṛeḍ-d iswi i ccetla
Tura steεfu a Mass BuḍyafS lɣerḍ-is yebbeẓ deg yixmiṛ
Yeḍfi yeεweq ay neggef
Yeḍfi yeεweq ay neggef
Yeḥmeẓ yettqeddim s zzhir
Tεezza-t-id tidet ad t-tḥerref
Tεezza-t-id tidet ad t-tḥerref
Texḍef-it yegra-d deffir
Yugi ad yamen yeḥnunef
S aḍṛef iqerben ur yezmir
S anda akken ibεed yessuref
Ɣer lεib i tenǧeṛ tmusni-k
Tḥemmleḍ taɣawsa ad k-tfat
Tḥemmleḍ taɣawsa ad k-tfat
Xas ṭṭef ccuka i wallaɣ-ik
Ndekwi-d qazem lewqat
Ndekwi-d qazem lewqat
Seg usigna bru-d iḍaṛṛen-ik
I yixef-ik tter-d tifrat
Neɣ tezzi tenneḍ i rrebg-ik
Kcem di lebɣi n temrart
Ma tɣileḍ ɣur-i ad d-tafeḍ affar
Heggaɣ-ak-d idmim sari
Heggaɣ-ak-d idmim sari
Sliɣ ad d-tḍelqeḍ lesrar
Deg wedlis werǧin nelli
Di tektabt werǧin nelli
Ur d-ak-yeqṛib umecwaṛ
Deg-i ur d-tettafeḍ iɣisi
A win ijebbden amrar
Ixef-is ha-t-a da ɣur-i
I kečč!
I kečč xas aẓ-d ay uffir
Ur d-igra uɣebbaṛ s allen
Ur d-igra uɣebbaṛ s allen
Kra n wi tεeggbeḍ ur yekkir
Teεmaḍ-t s tmusni n medden
Teεmaḍ-t s tmusni n medden
Ddɣel inced-ak-id lḥir
Teswehmeḍ wid k-iḥemmlen
Ma ineqq usaru n leḥrir
Ula d yir lehḍuṛ neqqen
Ma d lebɣi-k i k-iḥeṛṣen
Ɣer lexḍubegga n temsel
Ɣer lexḍubegga n temsel
Neɣ d allaɣ-ik i ireglen
Tḥulfaḍ iεedda-k lḥal
Tḥulfaḍ iεedda-k lḥal
Kečč yettεicin gar-asen
Tesswezleḍ fell-ak awal
Ma d nekk qrib yemmezlen
Txelqeḍ-iyi-d lmuḥal
Kečč yettεicin gar-asen
Tesswezleḍ fell-ak awal
Ma d nekk qrib yemmezlen
Txelqeḍ-iyi-d lmuḥalMa nesεa amkan deg wegdud
Neɣ lebda a-nkennu i leεwam
Widak yesskawayen afud
Azref rran-t d leḥṛam
Annaɣ ya Ṛebbi lmeεbud
Neggugem neffud
Ttxil-ek ṣeggem-aɣ tiram
Refdeɣ allen-iw s igenni
Dliɣ ɣef yetri-w iɣab
Lemmer d ccetwa a s-nini
Γef medden ak° i tenneqlab
Imi Ṛebbi iɣunza-yi
Imi Ṛebbi icuḥen-iyi
Yeggul ur i-yeffiɣ leεtab
A lḥijab yya-d cebb°el-iyi
Neqḍ-iyi tutlayt n ṣṣwab
Zzlezn-iyi di nnif-iw
Ṛkeḍn-iyi di lḥeṛma-w
Rwel ay ameddakel-iw
Ata lxaṭer-iw d asellaw
D lesnin yeṣṣeḍ wul-iw
A d-yessutur tazmert-iw
A yessexṣar di ṣṣifa-w
Xas ur tesğuğğgeḍ temẓi-w
S yiss-ek i ğğuğğgent tirga-w
Ddarayen ak° medden g wexxam
M’ara d-teḥdeṛ yir tesweεt
Ɛemmdeɣ a k-ğğeɣ ay axxam
Xas a d-teḥdeṛ yir tesweεt
A yemma ur diyi-sseḍlam
Teẓriḍ neεteb nenneεdam
Lweεd isneṣl-aɣ tuyat
Ulayɣer neṛğa qessam
S tulawin wamma lxalatAsmi d-luleɣ d ass amcum
Deg ufus i d-kemseɣ lehmum
Akken ur diyi-ttixiṛen ara
Lukan ul-iw d ageṭṭum
A t-greɣ daxel n lkanun
Akken ur s-ttḥessiseɣ ara
Imi s ṣṣura-w i-gɣumm
Labud a s-d-jabeɣ nnum
Imi ur di-yessgan ara
Tkellxem-iyi di temẓi-w
Xellṣeɣ-awen ayen ur d-uɣeɣ
Tekksem-iyi imawlan-iw
Temḥam ayen ak° ssarmeɣ
Lmeḥna tnejṛ iɣes-iw
Uqbel a d-ters lmut-iw
Ayen yak° yejmeε wul-iw
S yiles-iw a t-in-ḍummeɣ
Lemmer zmireɣ a d-snesreɣ
Di lεid a n-beddeɣ ɣur-wen
A n-aseɣ a k°en-ɣafṛeɣ
Ay imawlan εzizen
Di tafat mara n-beddeɣ
Xas temcakktem ur wehhmeɣ
Mačči d udem i sii ṛuḥeɣ
Aa d-mlilent wallen nnwen
Seg wakken ur di-d-yetteεqal
Mm-i ad yerwel fell-i
Tameṭṭut-iw n leḥlal
Wissen kan ma d-temmekti
Ad asen-sxerbeɣ lecɣal
Ad asen-yeεreq wawal
Taggara maa nemyeεqal
Taddart a d-teεjel ɣur-i
Ayagi yak° d asirem
Targit-iw u tḍul ara
Ibeddel-iyi zzman isem
Yefka-yi lḥerz n tlufa
Tabburt n lḥebs fell-i tezzem
Fell-as tawriqt-iw tweccem
Tura testenyaḍ ṣeggem
Ṭṭul n leεmeṛ i temmeṛkaAyen akken tessarmeḍ
Issummet-it ugris qerḥen
Tenfiḍ seg-neγ trewleḍ
Tettagiḍ wi ara k-id-yaddren
Qesdeγ-k-id ad iyi-temleḍ
Ma dagi ara tneṭleḍ
Neγ yella deg-k wi iggullen
Qesdeγ-k-id ad iyi-temleḍ
Ma dagi ara tneṭleḍ
Neγ yella deg-k wi iggullen
Yenna-yi ur tteduγ ara
Xas ad iyi-aysen dayen
Γliγ ur kkireγ ara
Di tmura n medden
Yenna-yi ur tteduγ ara
Xas ad iyi-aysen dayen
Γliγ ur kkireγ ara
Di tmura n medden
D acu d iyi-iǧǧan akka
Teẓram tεemmdem
Rran i yimi-iw srima
Yezga yettudeqqem
Tura tejmeε-iyi Fransa
Beddleγ nnekwa
Fiḥel ma twehmem
Yenna-yi ur tteduγ ara
Xas ad iyi-aysen dayen
Γliγ ur kkireγ ara
Di tmura n medden
Xas ad bγuγ ad n-aseγ
Ad n-afeγ lbaṭel
Si lbabur mi akken ara n-rseγ
ad d-inin fiḥel
Am wakken nγiγ rewleγ
Neγ wiss wi ssenzeγ
Rewaḥ-iw yebṭel
Yenna-yi ur tteduγ ara
Xas ad iyi-aysen dayen
Γliγ ur kkireγ ara
Di tmura n medden
S lhif mi beddleγ lḥeqq-iw
Xtareγ lγerba
D abrid i iqqel lewḍen-iw
Tuwi-t ddewla
Imi i ččiγ imawlan-iw
Kfan yiḥbiben-iw
Ur iyi-d-yeggri wara
Yenna-yi ur tteduγ ara
Xas ad iyi-aysen dayen
Γliγ ur kkireγ ara
Di tmura n medden
Yenna-yi ur tteduγ ara
Xas ad iyi-aysen dayen
Γliγ ur kkireγ ara
Di tmura n medden
Aṭas i tsebreḍ
Aṭas i tεetbeḍ
Taggara d aγrib i tneṭleḍ
Teffγeḍ tamurt ur d-tezziḍ
Aẓar ur t-teǧǧiḍ
Wi ara yilin d awrit-ik
Taγawsa tebγiḍ
Ur tt-teqḍiḍ
Lbaṭel tugiḍ
Si zman teẓriḍ-t d axsim-ik
Mačči d yiwen i tessakiḍ
Tessefraḍ tecniḍ
Xas tekfiḍ mazal isem-ik
Iruḥ dayen
Dayen ur as-tsellem
Siwa ayen i iεeddan ifut
Yefsi udfel di Ǧreǧra
Ffγent tregwa
Falent-d wehmen medden
Aṭas ur numin ara
Γillen tikkelt-a
Am tikkelt deg i ten-kellxen
Ttrun lfahmin merra
Tuweḍ-d γer lḥara
Tcebbeḥ-d tidet s lekfen
Agni n Yiγran
Teẓriḍ ayen illan
Winna akken i d-trebbaḍ yemmut
Terreẓ teqbaylit deg yiferr
Wiss kan ma ad tekker
Lǧerḥ ikcem-it ssem
Lǧerḥ ikcem-it ssem
Ma d lǧernan n Lezzayer
Amek i d aγ-yeḍher
Ma am zik neγ ibeddel udem
Ur umineγ ad d-icekker
Siwa ma s ccer
Γef lmut n Sliman Σazem
Lezzayer telha
Ur tt-ixuss wara
Ay tt-ixussen d irgazen
D irgazen
A ssxeḍ ers-d γer lqaεa
Ssiγ timura
Γef lbaṭel yernan tidet
Σebdelqader yerrunda
Γef uεawdiw yettekka
Sbeḥ-meddi ttwalit-t
Dda Sliman izem n tizza
Ma yif-it Deryasa
Neγ widak yellan d ccmayet
Lezzayer telha
Ur tt-ixuss wara
Ay tt-ixussen d irgazen
D irgazenA yettseggix wul-iw
A ijeffel ɣef win i t-yeğğan
D wagi i d ẓẓehr-iw
Ad ğğleɣ ur d-yebb°iḍ lawan
A gma ur k-ttayseɣ
Xas zewğeɣ
A k-id-ttaddren wuḍan
Muḥal a t-ḥemmleɣ
Akken i k-ḥemmleɣ
Di sin i ɣ-cerḍen wussan
Udem-ik muḥal a gma ad yesfeḍ
Xas zzman agi ad i-yeṛkeḍ
Ḥṣu ur d-ttaddreɣ wayeḍ
Siwa s tmara
Xas ger wallen-iw assa tɣabeḍ
Deg wul-iw mazal-ik teddreḍ
Ayen yak° i diyi-d-txulfeḍ
Ur s-zmireɣ ara
Yiss-ek i zehhuɣ
Assa ttruɣ
Allen-iw ur nneḥtament ara
Akka ara ttṛağuɣ
Melmi ara n-rnuɣ
An-nemyekkes lweḥc uẓekka
Ṭṭṣen waman ak° d yesɣaren
Ggummant ad medlent wallen
Yir ussan i yi-d-yemmalen
Ur sen-zmireɣ ara
Tasa-w tebḍa ak° d icriḥen
A neffqent seg-s lemḥayen
Ulac tin i tt-izeglen
A tneggi tekfa
At-tεeddint leεyud
Ul-iw yeffud
Ṣṣber fell-i ur d-isteqsa
A Ṛebbi lmeεbud
Rnu-d ṛṛεud
D wayen ak° yeɣlebn ayaUssan-d yefniqen, rssan-d di lmarssa
Lembavar ccexren, bin-d sel3a
Yid ssen nefra ssuq, muqel anda yeran
Ay nal assenduq, deg ufniq id yegran
A wid gh ihekmen
D’arraw n tlelli a wid ghi kerhen
Mazal anili 3echra deg allen nwen
Wid um ur nehwi lahyud etuqthen
Ussan d e ruman s i3udiwen nssen
Echuren ikufan venun d’assawen
Kra din yeghli luhqend assen
Timgad danagui yughal didghaghen
Am assa d nezi s ikhf n yugurthen
D’arraw n tlelli a wid ghi kerhen
Mazal anili 3echra deg allen nwen
Wid um ur nehwi lahyud etuqthen
Ussan d wa3raven s l3eskar d sfuf
Ma d ddin ighdebin I wumi lesyuf
Za3ma d inselmen a s yissem n luqran
Evghan aghetchen ig khedem laman
Za3ma d inselmen a s yissem n luqran
A yevghan agh faken ahya din qessam
D’arraw n tlelli a wid ghi kerhen
Mazal anili 3echra deg allen nwen
Wid um ur nehwi lahyud etuqthen
Yussa d u turki yesved lkhuja
Ahmed ulqadi fellas I guja
A 3ebass ihub yugui leghrama
Nesthenya ath nju ju ur nji kra
Si baba 3eruj siwa baqlawa
D’arraw n tlelli a wid ghi kerhen
Mazal anili 3echra deg allen nwen
Wid um ur nehwi lahyud etuqthen
Ussan d irumyen anwa ig ttef lhir
A chikh ahedad, arezki lvachir
A fadhma n ssumer, a abane ramdan
Mi sufeghed degul dayen yebbin ayla
A zman hed waghyul isem is benbella
Mi sufeghed degul dayen yebbin ayla
A yerra yagh waghyul d a3raven marra
Ekker a thajadith aslilu sslilu
Mazal thaqvaylith s rebbi ar tsahyu
Ekker a thajadith aslilu sslilu
Mazal thaqvaylith ur thessin kenu
Ekker a thajadith aslilu sslilu
Win yevghan thazayrith yid nagh adyedu
Ekker a thajadith aslilu sslilu
Mazal thaqvaylith s rebbi ar tsahyuTudert-agi d taɣeddaṛt
Yuɛaṛ wemger-is
Yettṛaǧu-yeɣ di teɣmaṛt
Ad yexdem cceɣl-is
Nekk freɣ daxel n wul-iw
Cwiṭ n wesmekti
Si suṭṭuḍeɣ anezgum-iw
Yal m-ara d-yaki
Ccaṛṛeqen-iyi imetman
Mi ẓriɣ Ǧamila
Tbub tacmuxt n waman
(de)g ubrid n tala
Beddeɣ ikecem-iyi ccek
Yeger-iyi irebbi
Sawelɣ-as lmalayek
A yismeḥ Ṛebbi
Isemmeḥ-iyi neɣ yeqqim
« D’ailleurs je m’en fou »
Yir asɣar ur yettleqqim
Nekki da « voyou »
Aḥruredeɣ ar irebbi-s
Ɣures mi yebḍeɣ
Greɣ ṭfeɣ-d afus-is
Akken ad tḥeqqeɣ
Tcaɛl-ed ɣuri allen-is
Tenna-d wexxar akkin
Maɛna tesres tacmuxt-is
Akka id d tiḥdayin
Nniɣ-as cic an qqim
Nek yidem dag-i
Axi aseggas neɣ sin
Aɣ yesmeḥ Ṛebbi
Isemmeḥ-iyi neɣ yeqqim
« D’ailleurs on s’en fou »
Yir asɣar ur yettleqqim
Nekki da « voyou »
Imi ttufiɣ ttimsetḥit
Akken ittyebɣa wul
Slefeɣ-as i temzurt-is
Bḥal d amaxlul
Tcaɛl-ed ɣuri allen-is
Tenna-d wexxer akin
Maɛna tqarb-ed tayett-is
Akka id d tiḥdayin
Dmumeɣeɣ ɣaf uzmumeg-is
Swiɣ-t irkelli
Tettcaṛcuṛ-ed tammemt-is
Am udi d-fsi
Frekseɣ s ufella n yekfi-s
Bḥal d inisi
Ay iḥaz taqemmuct-is
Yelha imensi
Nesreɣ s iɣzer am yifi-s
Ifuk usemsi
Eǧǧiɣ-tt akken s tecmuxt-is
Ay isemmeḥ ṛebbi
You might also like
Vive la liberté
Oulahlou
All Of The Girls You Loved Before
Taylor Swift
Fingertips
Lana Del Rey
Isemmeḥ-iyi neɣ yeqqim
« D’ailleurs je m’en fou »
Yir asɣar ur yettleqqim
Nekki da « voyou »
Ccaṛṛeqen-iyi imetman
Imi ẓriɣ Ǧamila
Isem amɣar imi ttefkan
Asɣar-is yarka
Iḥejbitt daxel n wuxxam
Tura lwaqt-agi
Tessedhay sin igardan
Ttṛaǧun ayefki
Yal ara yeṭṭil degsen
At yewwet wazi
Imi yargem yemma-tsen
D wasmi id tid yewwi
Ḥaṛcen qden mquqden
Ttakken-iyi anzi
D nek iten id iɛeḍṣen
Ay ismeḥ Ṛebbi
Isemmeḥ-iyi neɣ yeqqim
« D’ailleurs je m’en fou »
Yir asɣar ur yettleqqim
Nekki da « voyou »Tewweḍ-iyi-d tabṛatt
Tabṛatt testenya
M-itt ldiɣ ɣṛiɣ-tt
Ur umineɣ-ara
A ddin uqabac
Nnand elweɛd-ik
Lexmis ɣer Ḥidra
Awi-d lekwaɣeḍ-ik
Teffeɣ-ag-d el VISA
A ddin uqabac
Yezha ufrux-iw
Ass-a d tamaɣṛa
Yemmut cceṛ-iw
Ad nesreɣ di tmurt a
Azul al Paris
Azul al Paris
GoodBye l’Algérie
Rekbeɣ di leɣyum
Cuddeɣ taggust-iw
Mi teqɛed iman-is
Icelxed ul-iw
A ddin uqabac
Tedleq ifriwen-is
Mi tɛella deg genni
Yemma Guraya
Tbaned am izi
A ddin uqabac
Ur ḥtameɣ ara
Mi nfuk imensi
Nnand mṛeḥba
Aqli-k di Orly
You might also like
Vive la liberté
Oulahlou
All Of The Girls You Loved Before
Taylor Swift
Fingertips
Lana Del Rey
Azul al Paris
Azul al Paris
GoodBye l’Algérie
M-id nеffeɣ sebɛeɣ
Kfan ibеɛɛac
Iberdan ceɛlen mači d Elḥeṛṛac
A ddin uqabac
Leqhawi ččuṛen
Arrac tiḥdayin
M-ara skeɛkiɛent
Sekkfent tibyirin
A ddin uqabac
Ttuɣ iman-iw
Anida ar-ad-nseɣ
Sumteɣ afus-iw
Qimeɣ ttcewwiqeɣ
Azul al Paris
Azul al Paris
GoodBye l’Algérie
Tejbad Vanessa
Tewwi-iyi s axxam
Tessersed nečča
Leḥseɣ iḍudan
A ddin uqabac
Yeḥma lḥal nefɣed
Ɣef iri n la seine
Neqqim netturar
Ar daxel n waman
A ddin uqabac
M-id ukiɣ ttruɣ
Nedheɣ a Yemma
Ziɣen ttarguɣ
Nsiɣ i lehwa
Azul al Paris
Azul al Paris
GoodBye l’Algérie
Seg ass nni ar ass-a
Ɛceṛ snin ɛeddan
Di lxedma en noir
Lekwaɣeḍ-iw ṛɣan
A ddin uqabac
Tameɣṛa n wletma
Ur s cḍiḥeɣ ara
Timḍelt n yemma
Ur s ḥḍireɣ ara
A ddin uqabac
Neqqim nebwa
Fransa m leɣṛuṛ
Ad nuɣal neṛɣa
Elzzayer teqquṛ
Azul al Paris
Azul al Paris
GoodBye l’AlgérieTutlayt taqbaylit
Si Wikipedia, tasanayt tilellit.

Taqvaylit (tettwasusru-d : /ṯaqvayliṯ/ neɣ /ṯaqvayliṯ/) d tutlayt i t-mmeslayen Yiqvayliyen n
Tmurt n Yiqvayliyen, n Lezzayer, n Fṛansa, n Kanada akked wid n tmura-nniḍen n umaḍal.
Tutlayt taqvaylit tettekki ɣer udrum asnilsan i wumi qqaṛen zik n zik-nni Tabiṛbiṛt ; tuɣal
Tamaziɣt ; tura sawalen-asent Tutlayin Timaziɣin. Tawacult tutlayant Tamaziɣt, tettekki ɣer
twacult tameqqṛant Tafrasyawit.

Amezruy n wayen i yuran s teqvaylit
Adlis amenzu i d-yeffɣen s Teqvaylit d win yura Adolphe Hanoteau ɣef tuɣac n Ǧerǧer deg
useggas n 1867, deffir-is d Auguste Mouliéras yuran sin n yidlisen ɣef tmucuha n Tmurt n
Yiqvayeliyen gar n yiseggasen n 1891, 1893 d 1895, akked Bulifa i yuran adlis ɣef yisefra n
Si Muḥend u Mḥend deg useggas n 1904.

Taqvaylit
Taqvaylit
Aẓaran
deg

Tamurt n Yiqvayliyen Lezzayer,
Fṛansa, Kanada

Tamnaḍt

Tamurt n Yiqvayliyen

Azdar

Iqvayliyen

At tutlayt
tayemmat

12 n yimelyan (2024)[1]

Tawacult
n tutlayin

Tafrusyawit
Tutlayin tifrusyawiyin n ugafa
Tutlayin Proto
tisamiyin

Imir-nni, uran Yifṛansisen kra n yidlisen ɣef tmucuha d yisefra n Yiqvayliyen. Ungal amenzu
yettwarun s Teqvaylit d win yura Velɛid At Ɛli deg yiseggasen 1940.

Tamaziɣt
Timaziɣin n
ufella

Adlis i as-yefkan ilugan iṛessan n tjerrumt i teqvaylit d win yura Mulud n At Mɛemmeṛ.
Kamal U Zerrad netta yerna-d ɣef umahil n Dda Lmulud i wakken ad d-iṛessi ugar ilugan n
tjerrumt n tutlayt-a.

Taqvaylit

Iseggasen-a ineggura ffɣen-d azal n 400 en yidlisen s teqvaylit, gar ammuden n yisefra, tullisin
akked ungalen.

Agaraw n
tira

Agemmay Alatini [2]

Taqvaylit asmi i d-kecmen Yifṛansisen ar tmura timaziɣin n Tefriqt n ugafa tella tettwameslay
deg yiwet n temnaḍt meqqṛen azal n snat n tikkal tamnaḍt n Yizwawen (Leqvayel) n wass-a.

ISO 639-2

kab (https://www.loc.gov/s
tandards/iso639-2/php/lang
codes_name.php?code_ID=22
0)

ISO 639-3

kab

Glottolog

kaby1243 (http://glottolo
g.org/resource/languoid/i
d/kaby1243)[3]

Ingalen n tutlayt

Seg tudrin i d-yezzin i Mila, teṛṛeḍ ar tid n yidurar n Lḥuḍna, idurar n Ṣṭif, idurar n Jijel,
Msila d wezray ar Tmurt n Leqvayel n wass-a, At Wartilan, At Yeɛla, akked iderma n temnaḍt
n Vgayet, n Tuvirett akked wid n Tizi Wezzu d Bumerdas.
Imir Ifṛansisen ttekkan ɣef lquyyad akked ibacaɣaten akken ad qehren agdud. Kksen akal i
wid yellan zedɣen anda yella wakal yelhan i tyerza, kra snegren-t, kra snejlan-t.
Fkan akal-nni i Lquyyad. Lquyyad-agi akked ibacaɣaten d wid yeɣran taɛṛavt, Ifṛansiwen
llan lemden taɛravt akken ad ttemyarun d lquyyad-a, imezdaɣ yeqqimen d aklan deg tmurtnsen yeqqim-asen-d kan ad ḍefren almi i d-ufan iman-nsen ttun tutlayt-nsen, akken i asen-iṛuḥ
wakal-nsen, ǧǧan iman-nsen tuɣ fell-asen taɛṛavt am akken werǧin mmeslayen-d taqvaylit.
Ihi akka i teqqurmeḍ tjumma anda tettwameslay teqvaylit ass-a.
I izemren ad t-iḥudden ɣef ungar d tira akked tayri d wazal ad as-d-fken warraw-is. Ma tenger
teqvaylit ad d-negren Yiqvayliyen, ad d-qqimen imdanen war idles, ad asen-teḍru am tevrikt
yettun tikli n tyaziḍt, tin n tsekkurt ur as-tewwiḍ ara. Ttvut ɣef aya, ad d-iɣer kan yiwen amek
d-gran wid akken yettun tutlayt-nsen uɣen tutlayt nniḍen anda yewweḍ wazal-nsen. Win i dyusan ad ten-yenher am ulli.

Afmiḍi n wid i yettemmeslayen taqvaylit

Agemmay unṣiv n tutlayt taqvaylit[4]
Isekkilen n ugemmay swayes nettaru taqvaylit, d wid n tlatinit, anagar sin-a : ɣ d ε, i d-yekkan seg tegrikt.
Isekkilen yettawin aɛeqqa ddaw-nsen, nettaru yes-sen imesla ufayen, anagar ḥ. Isekkilen yettawin akafu
nnig-nsen, nettaru yes-sen izegnaggaɣen imezgiyen n c d j. Isekkilen [o], [p], [v], nettaru yes-sen imesla
yezgan deg wawalen imnekcamen n umalu, imesla ur nelli deg unagraw asnilsan n teqvaylit. Asekkil u,
azal-is d win n tuget n tutlayin n umalu (ou deg tefransist).
Agemmay atrar n tutlayt taqvaylit yesɛa 35 d asekkil :

Asideg n tutlayt taqbaylit d tutlayt
tacawit deg usammar n Lezzayer

Isekkilen imeqqṛanen d yisekkilen imeẓẓyanen n ugemmay unṣiv n tutlayt taqvaylit
A

B

C

Č

D

Ḍ

E

F

G

Ǧ

H

Ḥ

I

J

K

L

M

N

O

P

Q

R

Ṛ

S

Ṣ

T

Ṭ

U

V

W

X

Y

Z

Ẓ

Ɛ

Ɣ

a

b

c

č

d

ḍ

e

f

g

ǧ

h

ḥ

i

j

k

l

m

n

o

p

q

r

ṛ

s

ṣ

t

ṭ

u

v

w

x

y

z

ẓ

ɛ

ɣ

Ilugan n tira n tutlayt taqvaylit [5]
Alug amezwaru :
Yal imesli(ṣṣut) nettaru-t s yiwen n usekkil, d aḥerfi neɣ d ussid ; anda yevɣu yili deg wawal, talɣa-s yiwet : – Ama deg tazwara n wawal :
yezwar, zwir. – Ama deg tlemmast-is : tayri, Lezzayer. – Ama ɣer taggara n wawal : aggay, argaz.

Alug wis sin :
Imesli ussid yettwaray s usiknew n usekkil : tameṭṭut, tameddurt, tazemmurt, yeṛṛeẓ, izegger, ddu , kker, atg.
Llant snat n taggayin n tussda : tin n tnumi d tin n tjerrumt :
Tussda n tnumi : Tussda deg wawal, nettaru-tt akken i nuɣ tanumi nsell-as. Maca tanumi-a temxallaf seg tama ɣer tayeḍ, seg taddart ɣer tayeḍ,
tikwal seg umdan ɣer wayeḍ. Tifrat n wugur-a : d asegzawal ara aɣ-d-yemlen anda tella, d wanda ur telli tussda. Tussda-a, tella deg :
Ismawen : tilelli, uzzal, uffal, ddeqs, atg. Deg yismawen i d-yekkan seg taεravt, wid iveddun s yisekkilen n yiṭij, deg tmaziɣt,
asekkil amezwaru yezga d ussid : ssif, ṭṭbel, zzit, ṭṭir, ṭṭviv, nnif, rrif, nnefs, atg.
Imyagen yesɛan yiwet n tergalt – war tiɣri) : ekk, err, eǧǧ, atg. – d teɣri : zzi, ddu, ssu, atg. + ilan(isɛan) snat (neɣ ugar) n
tergalin – war tiɣri : cceḍ, ccef, ddem, dder, ffer, kker, kkes, degger, qqeṛs, ṭṭerḍeq, atg. – d yiwet n teɣri : ggal, seqqi, azzel,
mlelli, atg. – d snat n teɣra : dduri, issin, gguni, atg.
Tussda n tjerrumt : (atan deg tira)

Tansiwin Web
http://www.imyura.net Archived (https://web.archive.org/web/20130812220445/http://www.imyura.net/) 2013-08-12 at the
Wayback Machine

Umuɣ n yidlisen
Si Amar ou Saïd Boulifa, Recueil de poésies kabyles. Texte zouaoua traduit, annoté et précédé d'une étude sur la femme
kabyle et d'une notice sur le chant kabyle (airs de musique), Alger, 1904, 555 is. (taẓrigt tis 2 Alger-Paris, 1990, ISBN 2906659-00-04)
Adolphe Hanoteau, Poésies Populaires de la Kabylie du Jurjura, Paris, Imp. impériale, 1867 (aḍris es pdf) (http://gallica.bnf.fr/
Catalogue/noticesInd/FRBNF30574685.htm)
Auguste Mouliéras, Les Fourberies de Si Djeh'a, Wehran, Perrier, 1891
Auguste Mouliéras, Légendes et contes merveilleux de la Grande Kabylie, Paris 1893-1895 (aḍris es pdf) (http://gallica.bnf.fr/ar
k:/12148/bpt6k104520h)

Tiwelhiwin
1. Taqvaylit (https://www.ethnologue.com/language/kab) at Ethnologue (21st ed., 2018)
2. "Nouria Benghabrit : l'enseignement de Tamazight sera élargi à 10 autres wilayas et bénéficiera de 300 nouveaux postes
budgétaires" (http://www.radioalgerie.dz/news/fr/article/20180109/130683.html). Rafio Algérienne. "la graphie Tifinagh pour le
Targui, Latine pour la Kabylie et Arabe pour le M’Zab et les Aurès"
3. Hammarström, Harald; Forkel, Robert; Haspelmath, Martin, eds. (2017). "Kabyle" (http://glottolog.org/resource/languoid/id/kaby
1243). Glottolog 3.0. Jena, Germany: Max Planck Institute for the Science of Human History.
4. Kamel Bouamara, Brahim Hamek, M.A Mahrouche, Z. Meksem, A. Rabehi, Mustapha Tidjet (2009), Ilugan n tira n tmaziɣt Manuel de notation de tamazight, pp.17-18, Ed. iman-nneɣ. (ISBN : 9947-819- 07-8)
5. Kamel Bouamara, Brahim Hamek, M.A Mahrouche, Z. Meksem, A. Rabehi, Mustapha Tidjet (2009), Ilugan n tira n tmaziɣt Manuel de notation de tamazight, pp.19 Ed. iman-nneɣ. (ISBN : 9947-819- 07-8)
Tamaziɣt
Muritanya : Taẓnagt - Merruk : Tarifit | Tamaziɣt | Tasusit | Taznagt n Srayr | Tamaziɣt tudayt | Taɣumarit - Lezzayer : Taqbaylit |
Tacawit | Tumẓabt | Teggargrent | Tacenwit | Iɣermawen | Tagurart - Tunes : Tasendit | Tajerbit | Tamaẓret | Dwiret - Libya : Tanfust

| Twillult | Taɣdimest | Ɣat | Tasuknit | aɣarmi | Tawilant | Tazuregt - Miẓra : Isiwan - Aneẓruf : Tamahaq | Tetserret | Tayiṛt |
Tawellemt | Tamaceqt - Tigzirin Tiknariyin : † Tagwanect
Yettwakkes-d seg "https://kab.wikipedia.org/w/index.php?title=Tutlayt_taqbaylit&oldid=109819"

Ayen i3edan d-wayen di teddun
Mazal yir ussan la kme-trajun
at 3awez-ed udan 
di lxir ak mettun
lahlak-im yetban 
di neqman teddun
*** *  2

Ur helun, Lejruh-iw
Siwa Ma t-dewaten d-kem
ma Ulac-ikem Yezem Yim-iw
Lghibam Tqareh D-ssem

A ya3ziz ruh Semeh-iyi
Ttghilek uyi Traju
imawlan ugin-iyi
anef Iljarh-ik ad yehlu

amk ara sebragh 
yidem inumagh
i-wumi a hedragh ar daghel qebragh
Ma jigh-kem ghesragh 
ayen is3edagh 
Ma yella gheltagh 
d Ssmah Idujwagh
*** *  2

ttghilwat Ayi mawlan 
Ilaq Aghed Fahmem
Deg Sin Na3del Am idudan
Anwa Tura At Gezmem

Ezrighek Daqcic L3ali
Ur Tes3id Ikighusen
Tetqadared Tettqadered-iyi
Aqlih Am Tin Yedreghlen

####
####

amnet a medden 
ghef wacu id hekugh
ghef tina 3zizen
tina trajugh
bghan ayi bedlen
ayen ur tetugh
dayen i sa3ben
i waken a temhugh
**  *  2


L jareh-ni id ghelqem
ccama-s ur Thellu
Tidet win ityefren
ma d lekdeb at yetraju

hejbagh di leswar wehdi
ur tes3id id sahen
t3anigh kan gher rebi
d zwaj-ik ara y dummen


Wagi D lmektub 
I ghyejan akka 
Ad awin D nubb
ur tari tama ara
cuden ukk leghyud
ud fetin ara 
la t3edit ukk la3youb 
unfrih ara
**  *  2

temzi t tedu gher temghar
numen yis felas inesbar 
l firaq a wetma yuw3ar
senhata ar daghel i neqbar

aqlin cabagh di lemrar
zwaj-iw ukked umghar
felagh izad ughebar
di sin ur nes3i zhar