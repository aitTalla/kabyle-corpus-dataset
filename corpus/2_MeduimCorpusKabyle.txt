 
 Ataṣ akka n tɣiwanin i d-yezgan deg twilayt n Bgayet ttidirent deg waɣbel n waman n tissit. Yagi asmi ara ad d-yaweḍ weẓɣal, anda aman ttxaṣṣan aṭaṣ. Ibarbacen, d yiwwet akkeni n tɣiwant i yellan s kra n 35 ikilumiṭren ɣef Bgayet. Deg tɣiwant-agi igna mači dayen i xuṣṣen. Aman n tissit deg tama-agi d-aɣubel amuqran, imi xuṣṣen deg iqudas n tissit. Ɛla ḥsab imezdaɣ n tɣiwant-agi i d-yezgan deg yidurar n Lbabur, aman ttasen-d tikelt kan deg 5 n wussan. Yerna, aman-agi n tissit ttuɣalen-d deg yiqudas kra n swayeɛ kan deg 5 wussan ! Ayagi dayen ibanen ur yessefraḥ ara Ibarbacen, imi ɣas akken ttaččaren ibidunen wigi ur d-keffun ara i nnig n krad n wussan. Ayagi i demmer-iten akken ad d-aɣen iwumi nessawal aman n « les citernes » akken ad sxedmen aman i wayen ilaqen. Ama i tissit, i tarda (leqlul, tiɣerɣert, acucef,…)…Maca, « les citernes », tigi, imezdaɣ ttaɣent-ent-id ɣlayit: ger 1000 d 1200 idinaren ! Ayagi, mači akk imezdaɣ i yezemren ad d-aɣen aman, acku llant aṭaṣ n twaculin ur lḥiqent ara iman-nsent. « Aman dagi ɣurneɣ (Ibarbacen) d-agnu amuqran. Uɣalen as t-iniḍ d-uraɣ! Imi, nukni n-uɣal nettnadi ɣef tiqqit n waman ṭul n-useggas. Yagi deg unebdu, anda aman ttexaṣṣan mliḥ. Akka daw n sin wagguren ad d-yaweḍ waggur n Remḍan, aɣubel n waman ad yenerni fell-aneɣ. Ur neẓri ara akka tifrat n tazɣent-agi n waman n tissit ! » i aɣ d-yenna yiwen n Mas, bab twacult i zedɣen deg tama-agi n Iberbacen. Imezdaɣ d tidet, fuden, ulac amek ad d-afen tasarut i wagnu-agi n lixṣaṣ n waman n tissit deg yiqudas. Maca, yella akkeni yiwen usenfar yeɛnan acuddu n tɣiwant n Iberbacen ɣer waman n-ubaraǧ n Tici Ḥaf. Dacu kan, mazal ar ass-a ur iban ara usenfar-agi ma yella ad yeḍru neɣ ala. Imezdaɣ ttraǧun… »Araǧu yuɣal d lbatel… » akken yecna ucennay awaɣzniw Ayt Mengellet. Ma yella akka, Ibarbacen ttraǧun, acku d-araǧu kan isen-id yeqqimen! Deg tallit-agi, mazaliten ttraǧun tuɣalin n waman deg yiqudas n tissit kul 5 n wussan. I waya, mači d lbaṭel tura ?

<p style="text-align: right;"> Syphax Y. 

  
 Iternet neɣ aẓeṭṭa n tissist akken i d-as-qqaren kra, d yiwen wallal atiknuluji atrar. Tettuneḥsab d ttawil amaynut n teywelt i yetteqqnen talsa n umaḍal. Tettuneḥsab, daɣen, d amḍiq ussnan anda ttemllilin yimusnawen, yimedyazen d yimyura…atg. D tin i d-ittawin isallen ɣef yal taɣult, ama d tadamsa, tasekla neɣ ɣef yal tamurt deg umaḍal. S usexdem n ttawil-a ajdid, yezmer yal amdan ad iwali ayen yellan daxel-is. Yezmer ad d-yagem seg-s ayen yebɣa, yerna, ma ira, yezmer ad as-yernu kra. Yal amdan yezmer ad iqelleb deg-s, ad yexdem tazrawt. Yezmer ad iɣer s yal tutlayt di temkerḍitin-is d yimawalen-is. Llant ula d timsirin d iluɣma d yidlisen n yal aska. Yal asentel deg-s ɣur-s tansa; amedya ma yebɣa yiwen ad inadi ɣef tsekla tamaziɣt, ilaq fell-as ad yaru deg umḍiq-nni n unadi: www.imyura.net neɣ www.tamazight-tura.com. Ma yebɣa daɣen ad iḥewwes ɣef tinsiwin yesεan assaɣ d yidles amaziɣ sumata, issefk fell-as ad inadi 

 deg: http/www.tamurth.net, neɣ www.amazigh world.org neɣ www.inalco.fr. 

 Tuɣal ass-a Internet d tifrat i waṭas n wuguren, yecban anadi ɣef yidles d tɣerma, ama d tiqburin neɣ d tid n tura. Tessaweḍ terra amaḍal amzun d taddart tameẓyant, imi yezmer ad yili dagi deg tmurt n Lezzayer, ad yettmeslay d yiwen niḍen yellan di Marikan, yerna ad ttemwalin di sin srid deg Internet. Zik, I wakken ad tazneḍ tabrat sya seg Lezzayer ɣer tmurt n Fransa, ma ulac maḍi ad teqqim 20 n wussan neɣ aggur, maca ass-a s ttawil n Internet ad tt-tceggεeḍ imir, ad taweḍ imir. Ihi, ibaɣuren n Internet mačči yiwen, akken ad ten-id-nebder, maca akken i telha i tfuḥ, alaḥsab n wamek itt-isexdem umdan.

<p style="text-align: right;"> ADAOUN Abdelghani  

  
 Ussan-agi ineggura, azɣal yenerna. Tifasniwin (degrés) ɛeddan-t i 40. Ḥamu yessefcel akk imdanen, ladɣa yedukkel lakked Ṛemḍan. Iṭij yekkat srid ɣer uqarru, rwel kan ɣer tili, neɣ mulac atteweḍ ! Medden deg yiberdan teddu-n tili tili, acku iṭij yeqwa dayen kan ! Tiyita-ines, yagi ɣer uqerru, tuɛar, tezmar attexdem axeṣṣar deg wemdan. Maca, n wala yiwet akken n t’ɣawsa teswahmaɣ aṭaṣ: Deg lfirmat n tama n Ṛaffur lakked Buaklan, i d-yezgan deg t’ɣiwant n yimceddalen, neẓra ifellaḥen (adrar n sber !) xedmen akal seddaw yiwen yiṭij isseraɛ iɣyal. Ɣas akken d-azal, d-aẓɣal, ifellaḥen-agi xedmen akal, ɣelten lɣella yerna « uẓamen »! Ayagi yeswahmaɣ aṭaṣ. Deg yimir-nni, llan imdanen xedmen i tili, deg taṣmuḍi (la climatisation) yerna smaɛgizen, gganen ! Ttafen-d sseba d Ṛemḍan, akken ad « sfinyinen ».

 Ifellaḥen-agi, irgazen n ṣber kkaten taceṭabit, tidi tettcercur. Deg lfirma i d-yezgan deg taddart n Ṛaffur, anda ẓẓan dellaɛ, ifellaḥen swayen lɣella-agi s waman. Xedmen tiregwa akken ad ɛeddin waman ɣer yimɣan n dellaɛ. Wagi yebda i tefɣed, d-azegzaw i dewwer. Ahat kra n wussan kan akka ad yew ! Jmaɛ liman yar sɛan yiwen n lkuraǧ…Maca, d wagi i d-aɣrum. Ur ed yettas ara kan akka. Ilaq cwiṭ n laɛtab, ma drus ! Deg lfirma nniḍen, yella-n deg Buaklan , llan daɣen aṭaṣ n yifellaḥen iɣelten, tikkelt-a, lbaṭaṭa. Ass-nni imi d nɛedda zdat lfirma-agi, neẓra ifellaḥen-agi ɣelten lbaṭaṭa seddaw yiwen yiṭij yessefsay uzzal. Ɣas akken, ilemẓiyen-agi xedmen akkal, ula-send yecliɛ ara ma d-aẓɣal. Ddin uqabac ! wigi uklalen arraz, neɣ xarṣum tajmilt. Ihi Tajmilt sɣur-neɣ nerra-y-asen-tt. Yegrad warraz…D-acu kan, ɣas akken yuɛar uxeddim n yifellaḥen-agi, maca lexlaṣ nsen ur yeṣṣiweḍ ara azal n tidi nsen yettcercuren am t’ḥemmalin. Xedmen s-ujurni ( s wass) mebla lasurans. Tella daɣen yiwet n t’ɣawsa nniḍen: Axeddim n wakal i wexxar aṭaṣ iseggasen-agi ineggura. Ifellaḥen xuṣṣen mliḥ. Yuɣ lḥal, ilmeẓyen regwlen ɣef wakal, akken ad xedmen kan ayen fessusen. Jmaɛ liman axeddim n wakal yesɛa azal-is ! Mebla afellaḥ (yettuḥeqren) amejjay, aǧinyur, aselmad, aselway, aneɣlaf,..atg ur tetten ara. Ad ččen iblaḍen. Ahawt, ilaq arrazen i yifellaḥen…!

<p style="text-align: right;"> Syphax Y. 

  
 Amzun akken idelli kan i d-tedra. Tikli n wazal n krad n yimelyunen n Yiqbayliyen di tmaneγt tura s yisekkilen n wura&amp;gamma,; imi d tin yessawden tesdukkel-d ttaqa n yimdanen i wakken ad ssutren deg udabu azref-nsen deg tudert di liser. Amek ihi, i nezmer ass-a ad nerr lehğab γef usiher yecban wa, lawan ideg yal mi ara t-id-yebder yiwen ad yini ; « ahlil a tikli n 14 di yunyu ! ». Acu yessawḍen γer liḥala-agi ? Am wakken i tella d lƐadda γer Yiqbayliyen, akken kan ara d-yawed waggur n yebrir, ad yebdu leqdic i umeskti n tefsut n yimaziγen. Maca aseggas n 2001, ur yelli am wid iƐeddan, imi tignewt tbeddel, lihala tenhewwal. Deg wass n 18 seg waggur n yebrir, tedra-d yiwet n tedyant n tmettant n yiwen n yilemzi n At Dwala deg lkazirna n yiğadarmiyen. Wagi, d Guermah Massinissa yellan yakan d anelmad deg tesnawit. Dγa d tiqit i d-igeggden aqbuc, imi deg tama n Bgayet, deg Amizour beddemma yella-d nnec imi krad n yinelmaden ssawlen-asen-d yiğadarmiyen mi llan teddun s aγerbaz. Ihi, asfugel s tefsut n yimaziγen yenneqlab γer ccwal d yimenγi. Yal ass, ad d-yennulfu usuγu deg yiwet n temnadt almi tamurt n Leqbayel tenhewwal imerra. Times tu&amp;gamma,; amek ara texsi ? Dγa, di ddiq ala agerruj n lejdud ma yessaweḍ γer tifrat. Ihi, dinna i d-ilul umussu n leɛrac yezdin ama d tudrin ama d tiγawanin. Yal tamnaḍt tefka-d wid yettmeslayen s yisem-is, imir yebda ccwar i wakken ad teḥbes tazzla n yidammen. Dγa d tamsalt-a n tmettant n yilmeẓyen i yessekren ahetwir deg yimdanen, imi mačči ḥala Massinissa i yemmuten, maca ulac ass ara yezrin mebla ma yessegla yid-s tarwiḥt. Lxuf yewweḍ s imnaren, abbuh ay iɛerḍiyen. Amussu n leɛrac iwala belli twulem yiwet n tγerγert ara yessiweḍ s afus n uselway n tmurt i wakken di tizwar ad yeḥbes lhem, tis snat ad d-yebru akka i lxir yellan deg ufus-is i wakken tamurt n Leqbayel ad d-teffeγ seg lḥers ideg tettidir ama d ayen yerzan anegmu, isenfaren, axeddim…Ihi, yella-d akka umwata γef wass n 14 di yunyu i wakken ad d-tili tikli meqqren i wakken adabu ad d-yerr i tiγri. Maca, ayen yerğan imesbaniyen mačči d ayen isehlen. Akken kan wwden yimezwura γer « Champ de manœuvres » deg tmaneγt, iqubel-iten-d yiwen n uγarab n yimessulta ur as-neğği ara abrid ad alin γer Lmuradiya. Di lawan-nni ihi i yekker uhetwir, izra, lakrimujan, lemwas…Almi ula d sin n yimesjernanen ğğan din tirwihin-nsen mi akken yezdem fell-asen yiwen n unehhar n lkar. D isuγal n tegrawla, tamaneγt tuγal ur tettweɛqal ara. Asmi ur yessawed ara umussu n leɛrac ad yefk tiγerγert-nni n Leqser s afus n uselway n tigduda, yeqqers uzar n tugdi, tekcem tmurt n Leqbayel deg yir liḥala almi tsebbel 127 seg warraw-is gar yimleẓyen d tlawin rnu ugar n 5000 n yimejraḥ. Amek ihi i tkemmel taluft ? Asmi akken adabu iwala lḥers simmal yettzad, igzem-itt deg rray i wakken ad yerr tamaziγt d tutlayt taγelnawt deg tmendawt deg useggas n 2002 mebla ma isers-d tamsalt-a γer tefranin. D acu kan, ur yelli leqneƐɛ si tama n umussu n leɛrac iwalan dakken tiririt iwulem ad d-tili γef 14 n tneqqiḍin yellan deg tγerγert n Leqser. Almi d 2004 i d-yella umtawi γef umeslay gar udabu d yiγɛeggalen n Umussu. Sin n yiseggasen i itezzi umeslay d uciwer. Maca, ma nsers-d ass-a tamsalt s asenqed, acu d-yewwi umennuγ-agi, sani yessawed tamurt n Leqbayel ? Rray iban akka ad yemgarad seg wa γer wa, tal tama acu i teqqar, meɛna ayen i d-ibanen ur yezmir yiwen ad t-yeffer : γas ulamma ass-a tamaziγt ur telli ara akken i tt-mennan warraw-is, maca a-tt-an d tutlayt tunsibt deg tmendawt. Lehqara-nni yellan zik ur tt-mazal ara, imi amdan yettidir mebla tikerkas i t-yesseƐɛyan uqbel. Ma d amennuγ iban akka mazal ad ikemmel maca s wudem n usnulfu, n tira, n uxeddim. Ass-a, ur iwulem fell-aγ ad nenker idammen n wid yeγlin deg tallit-a taberkant, d tagnit ideg ara sen-nessiwed rreḥma.

  M. Smail 

  
 Am wakken ira wallus, yal mara ad yekfu yal akraḍyur (trimestre) n useggas n tɣuri, yal aɣerbaz ad yeg tagrawt n uɣerbaz (conseil de classe). D timlilit, anda ara ilin iselmaden merra, anemhal, akked yiɛessasen ladɣa bac ad mmeslayen ɣef waqqayen igejdanen i d-ibanen deg teɣzi n kraḍ n wayyuren: ma yella kra deg wacu xussen yinelmaden ed tneɣriyin, ma tufrar-d taluft i yuklalen ameslay, ma isubb-d neɣ yuli uswir n warrac…atg. Deg waya ihi, iga uɣerbaz alemmas n Tizwal am tal tikkelt, ayen swayes teffeɣ tegrawt-nni n wid iqeddcen din, ur temgerrad aṭas ɣef yiseggasen yezrin skud ur d-yelli umaynut, akken i aɣ-d-yenna yiwen n uselmad deg uɣerbaz. D acu kan, ameslay yella isenned s waṭas ɣef waddad n usɣur (établissement) seg tama n wallalen, ayen akk merra i t-ixussen, ladɣa aɣilif n waman ed kra n wallalen n daxel. Maca daɣen, yella uneɣmis i yuklalen ad d-yebder yiwen, d tufrart n kra n yinelmaden iɛeddan tmenṭac ttelḥamen ɣer ttseɛṭac deg tlemmast-nsen n ukraḍyur-a amenzu. Amaynut i d-ibanen daɣen aseggas-a deg uɣerbaz alemmas n Tizwal, yerza tiferrawin n yigemmaḍ n warrac. Imi deg wayaqeddac tamhelt n uɣerbaz tettak-iten i warrac send imuras, ma d tura tuɣal tefren ad ten-tefk i yibabaten n warrac ɣef ilaq ad rzun i uɣerbac akken ad ḥsun s tlemmast n tarwa-nsen. Yelha ma nenna-d belli tikti-ya, tɛeṭṭel d aɛeṭṭel ur tettwassemres deg yiseggasen iɛeddan. 

<p style="text-align: right;"> Mhenni Xalifi 

  
 Taɣiwant n At Ɛisa Mimun i d-yezgan deg ugafa n lwilaya n Tizi Uzzu, tebɛed fell-as azal n 15 km. Taɣiwant-agi ideg llant 23 n tudrin, tettwassen s tẓegwa meqqren am umadaɣ n taddart n Uqawej (Budkku) d win n Wat Berahem.

 Rnu ɣur-s, d taɣiwant i d-yeğğan aṭas n yinaẓuren yecban : Ali Ferḥati, Muḥend Raḥim, Bellxir Muḥend Aki , Karim Xelfawi d wiyaḍ-nniḍen. Taɣiwant-agi, mazal tettidir iseggasen-agi ineggura lexsas deg waṭas n yiḥricen d yisenfaren yemgaraden n tudert tartar, gar-asen lgaz n temdint. 

 Ugur-agi n usiweḍ n lgaz n temdint s ixxamen, irennun-d lḥif i yimezdaɣ n 23 n tuddar n tɣiwant-agi. Seg tlemmast n useggas n 2015 i bdan yimuhal n usekcem n lgaz s ixxamen deg kra n tudrin, ma d tudrin-nniḍen kra armi d tura i bdan lecɣal n usekcem-is. 

 Imezdaɣ n tuddar-agi ṛwan rray-nsen, ladɣa deg tallit n ccetwa, imi acḥal n tikkal i leḥun d likumiṭer i wakken ad d-awin taqerԑet n lgaz, ama d aggefur neɣ d adfel, tikwal ttuɣalen-d ifasen d ilmawen: ulac aṭas n tḥuna i yesnuzun lgaz n tqerεat. D ayen yeğğan imezdaɣ n tɣiwant-a ad d-gren tiɣri, yerna ad suturen deg wid teԑna temsalt gar-asen imeḍberen n tɣiwant At Σisa Mimun, iɣef yella ɣef uqerruy-is Mass Aki Chabane d tenmehla n yimuhal izuyaz (Direction des Travaux public), i wakken ad yili ukemmel n usenfar-a deg ussan-agi kan i d-iteddun. Ar melmi ara tdum akka, taɣiwant n At Σissa Mimun ad teqqim mebla lgaz n temdint?.

<p style="text-align: right;"> Adaoun Abdelghani 

  
 Ddurt-agi yezrin, abrid aγelnaw wis 12 yeddar yir tagnit  deg tufγa id-yezgan deg unẓul n Tizi-Wezzu, γer tama n tqendert n Sidi Naεman, seba n yiwet n twaγit naγ asehwu n webrid id-yeḍran ass n larebεa 13 maggu yezrin lewhi n 12 n uzal, imi yiwen n lkar amecṭuḥ i yeṣawaḍen imdanen deg uzarig icuden ger Tizi-Wezzu d temnaḍt n Delles yetabaεen tawilayat n Bumerdes yeceḍ syen yeffeγ i ubrid. Tawaγit-agi tegla-d s 28 n yimejraḥ, ger-asen 07 deg yir liḥala. Deqs n yemdanen id-yefkan afus n tallet γer yidis n yiγalen n usellek, imi sawaḍen imejraḥ γer sbiṭar asedawan Neddir Muḥamed n Tizi-Wezzu i udawi. Deqs n yemḍebren εlayen n twilayat n Tizi-Wezzu i yesfaqden γef imuḍan i yeẓlen di sbiṭar Neddir Muḥamed n Tizi-Wezzu, maca tamedit n wass aṭas seg-sen i yefγen γer yexxamen-nsen mbaεd imi iduwan akken iwata lḥal.

<p style="text-align: right;"> I. B 

  
 Am yella aseggas, deg tallit n ucraw n uzemmur, lwelha tettruḥu s waṭas ɣer lɣella ara d-yerr umdan. Tikkelt-a, ulamma aṭas i d-yeqqaren d akken aɛeqqa yeɛmer, rnu yella deg useklu, ɣer lawan n yiziḍ asirem-nni akk yuɣal yexsi. Ɣef leḥsab n wid i d-nemmuger deg lemɛasrat, nnan-d belli lɣella txus, mačči d aya i yetturajun. ‘’Mi bdiɣ acraw, nwiɣ ad d-awiɣ nnig n waya, imi aɛeqqa yella, rnu yeshel i uɣelluy seg useklu. Maca, asmi i d-wwḍeɣ ɣer lemɛasra, ufiɣ leḥsab-iw imal, imi seg yiwen n uqenṭar, wwiɣ-d kan 13 n litrat’’. Dɣa d ayen i aɣ-d-yenna Brahim, yiwen seg yifellaḥen i nemlal. Seg tama-s, bab n lemɛasra, yewwi-aɣ-d tamentilt i iwala teǧǧa azemmur ur d-yefki ara lɣella aseggas-a. “Azɣal iɛeddan iceggeḍ azemmur mačči d kra. Almi i d-ɣlint tmiqwa n lehwa deg tuber iɛeddan, i d-yuɣal uɛeqqa meqqer. D ayen i t-yeǧǧan iɛeṭṭel i wakken ad yesɛu zzit. Ɣas akka tura yettban-d yemmed, tirect ddeqs-is, maca lɣella ad txas, imi aman ur d-usin ara deg lawan ilaqen”. D acu kan, deg tama n tudrin n udrar, lɣella tessefraḥ imdanen, imi deg uqenṭar, wwin-d yimdanen ugar n 18 n litrat. I wakken kan ad d-nesmekti, dakken azemmur n useggas-a mačči ixus deg lɣella, meɛna yegla ula s terwiḥin n kra n yimdanen. Deg La Crête-Rouge, d yiwen n urgaz yesɛan 36 n yiseggasen deg leɛmer-is i yessufɣen tarwiḥt mi akken i d-yeɣli seg yiwet n tzemmurt sdat n uxxam-is. Wayeḍ n 50 n yiseggasen, teḍra yid-s twaɣit yecban tin n umezwaru deg Lesnam, imi ula d netta ur yemniɛ ara seg lmut. Ma d ayen yerzan taruẓi d ujraḥ, leḥsab ur yenneqḍaɛ ara, imi yal ass nsel wa neɣ ta ɣlin-d seg tzemrin. <span style="white-space: pre;"> </span> 

<p style="text-align: right;"> Smail. M 

<div style="text-align: right;"> 
  
 Ddurt-agi yezrin, ass n 17 yennayer ideg nella, agraw n tddukliwin n tγiwant n Yillulen n umalu s lemεawna n tγiwant-agi, sudsen-d yiwet n temlilit taseddawant, anda isqardcen s telqay amezruy n tejmaεt leqbayel, amad taseddut, assa&amp;gamma,; izarfan d waṭas niḍen. Akken id-wwin awal γef ayen yerẓan taddert ass-a. Taddert, d yiwet n tkemmict n wakal i d-yezgan deg wedrar Aẓar n taddert yekka-d si tudert, imezdaγ-is am watmaten, zzin aεrur-nsen i berra, ttidiren amzun d yiwet n twacult. Taddert tebḍa d iderma, deqs n lecγal d tγawsiwin iten-yesdduklen, ibardan, timeγriwin, lğanazat, iγeblan n tmetti d waṭas niḍen. Taddert tesεa taseddut d yisuḍaf iten-iselḥayen, yal win ara yefγen abrid at-xeṭṭin, naγ ma yella iεuṣṣa at-sufγen di ttewfiq n taddert, syen ad-ihağar taddert niḍen. Taddert am yiwen n wexxam, tettili tegmat gar wid yettidiren deg-s, ttemεawanen akken ad-refden aman-nsen, ami yal tallit ttgen tiwiziwin, ticemliyin d waṭas niḍen. Tezzin i yiγeblan d wugguren akken taεkkemt ad-tifsus fell-asen. Dγa nwala merra d akken deqs n wansayen i yarẓan taddert ass-a. imi tudsa tbeddel udem rnu isuḍaf ttwarekḍen. Γef aya, agraw n tddukliwin n tγiwant n Yillulen umalu n wammas n Wizgan, uḍnen aγbel, d annect-a iten-idegren sudsen-d yiwet n temlilit taseddawant ass n 17 yennayer ideg nella, deg uγarbaz alemmas Hadjeb Muḥend uyidir id-yezgan di tlemast n tγiwant n Yillulen umalu, anda i ḥedren deqs n yiselmaden n tseddawiyin yemgaraden n Lmulud At-Mεemmer n Tizi-Wezzu, d Σebdaraḥman Mira n Bgayet, ger asen Allam Said d Kenzi Σezdin, Arezqi Hammoum, rnu imnuda i ttewxeṣen deg yeḥricen yemgaraden akked yemyura, ger-asen, Muḥend Larbi Tiyeb, Moussouni Akli, ulebsir Racid d waṭas niḍen. Imsaragen win-d awal γef tejmaεt n taddert d wayen id as-d-yezzin, d wayen i yarẓan taddert ass-a, am twenaḍt, tadamsa, iγeblan n tmetti d tagnit tamatut ideg tettidir taddert.Iswi n temlilit-agi taseddawant d tiririt n wazal i tejmaεt n taddert i yellan d laεnaya, d ajgu fi tressa tugtud d tdukli.

<p style="text-align: right;">Islam Bessa

  
 D iseggasen segmi iɣab wudem aḥeqqani n Terbaɛt n Yilmeẓyen n Leqbayel. D akud ɣezzif i yezrin ɣef wid i tt-iḥemmlen i tt-yeṭṭafaren, wid i yessaramen ad tt-ttwalin deg unnar n rrbeḥ. Acḥal ncedha lbenna n telɣuɣa d teqbucin. Aṭas i nebɣa i nettraǧu s ccuq ad numer s wayen tella tettawi. Nennum igemmaḍ igerrzen, nwulef aɛeyyeḍ n lferḥ s yiswiyen, maca tura ulac ad d-qqlen wussan-nni. Nezga nettemseqsay acimi tbeddel terbaɛt-nneɣ? I wacu aswir n wurar-is iwexxer ɣer deffir? Ayɣer ur tettili ara s ljehd n wuzzal d rrsas am zik? Ayen ur tettaẓ ara ɣer sdat?… D isteqsiyen i yesɛan tiririyin i aɣ-d-yettakken tidet qerriḥen. Tarbaɛt n uwraɣ d uzegzaw, tin i yeɛceq yal azwaw, i yeǧǧan iles n win i tt-ikerhen yekkaw, ur teqqim tetturar ɣef nnif d lasel. Kra yeffeɣ-itt iḍurr-itt, kra nniḍen yekcem-itt yewwet-itt. Nekni imi d tarwa-s i nella, yak yis-s i nzux deg teswiɛin-nni, d nettat i aɣ-d-yefkan amur nerna-t d ccan, ur aɣ-d-isaḥ leḥya d uxzay. Ihi, win i d-yeqqaren dakken yettḥibi JSK, tayri-s tleḥḥu deg yidammen-is, tezdeɣ ul-is, ur ilaq ad tt-yeǧǧ deg teswiɛin n ddiq. Ur d lɛali ma ibeɛɛed ɣef terbaɛt n lasel-is, ad tt-iɣunza ɣef wayen i d-yekkan sɣur wid i yesɛan iswi yexḍa assaɛli n yisem-is. Amek ara nettu JSK iɣef cnan yinaẓuren-nneɣ?! Amek ara nebru i nnif ad nessefreḥ wid-nni i tt-kerhen?! Iban dakken leḥmala n tidet tettdum i lebda, ur tt-yessenqas, ur tt-yettbeddil kra. Daymi yessefk ɣef leqbayel anda ma llan, ad fken tallelt i terbaɛt-nsen s usebɣes akken ad d-tufrar am yiḍelli. Ad neqqim neṭṭafar-itt ɣef yisem-is, fiḥel ad neg leḥsabat-nniḍen i d-igellun s wayen ur aɣ-yehwi. Amek i as-yenna unaẓur: Yid-m ass-a d uzekka, nekni dima akka, d idurar i aɣ-d-yettawin. Trebḥeḍ nettekka, ma txesreḍ d JSK, Acḥal i yesserbaḥ yisem-im.

<p style="text-align: right;"> Kaisa Khalifi 

  
 Tezzi ihi deg Ayt Smaɛel tfaska n tmedyezt tamaziɣt s wayen akk llan ssarmen wid tt-yennumen s yimedyazen ed yimeɣnasen s umata. Ugar n tiwin n tmedyezt s tmenna yemgerraden, tin igerrzen, sɣur yimedyazen, tella-d tejmilt n wannuz i Lwennas n Ayt Lewnis (Meɛtub) s temzikknin (expositions), kraḍ n yisaragen gar wass amenzu ed wis sin, akked yiwen n uḥanu (atelier) ɣef umecwar-is n ccna sɣur massa Wataḥ Lynda ed temrawin n yimedyazen ed yimeɣnasen. War ma nesha ttiɛad ageɛmir n ccna sɣur Bujemɛa Agraw, ilemzi n Ayt Smaɛel Wali Ɛebdelɣani, rnu-yas ilemzi nniḍen seg tama n Bgayet. Akken, mi d-tewweḍ ass aneggaru tegnit n tikci n warrazen, iɣef ur d-nemmeslay ddurt yezrin, isaḥ-d warraz amezwaru i sin n yimedyazen Salmi Musa ed Qasa Taɛerqubt. Wis sin d tamedyezt Buciba Fatiḥa i t-yewwin, ma d wis kraḍ fkan-t i yilemẓi Qeddur Rabeḥ. Seg warrazen i yettunefken, yella-d daɣen warraz n yilemẓi i mass Bari Ɛebdelɣani, win n tmeṭṭut d Buseksu Linda i t-yuklalen, win n yimezgi i Sellam Ɛebdelḥamid, win n umɣar yeggra-d i Brabez Muḥend, ma d wid n tantala ttunefken sin i massat Lantri Raḥima akked Katyusajaḥ Ɛebdelwahab. Nnan-d awal ɣef tfaska-ya : ⁯Fares Bakuc (aselway n Tdukkla Tadelsant Adrar n Fad): Deg wayen yerzan ahil n tfaska-ya, yeḍra-d merra wayen i d-nhegga. Amsizwer daɣen iɛedda deg tegnatin igerrzen, ideg nesla i tmedyezt tufrar, nwala udmawen d imaynuten. Ad snemreɣ kra n win i d-yefkan afus n tallelt deg usuddes (organisation) ladɣa ilemẓiyen n Udrar n Fad. Qeddur Rabeḥ (Arraz wis kraḍ) : Tazwara ad rreɣ tajmilt d tameqqrant i Tddukla Tadelsant Adrar n Fad ɣef leqdic-is i ur nesɛi tamtilt. Ma ɣef warraz wis kraḍ i d-ḥellaɣ, tidet kan ur gmineɣ ara fell-as imi i tikkelt tamenzut i ara ttekkiɣ di tfaska-a. Ɣas ma isefra swayes tekkiɣ d ayen yellan d amaynut. Leqdic n tfaska d ayen i yi-yeswehmen, imi fkan-as yiwen n rruḥ i tsekla taqbaylit d tmedyezt s umata. Ad hduɣ arraz-iw i yimeɣnasen n teqbaylit akken ma llan, ama ddren ama mmuten.

<p style="text-align: right;"> Mhenni Xalifi 

  
 Almi ɛeddan ukuẓ n yiseggasen i d-teḥḍer tuffɣa tunsibt n yiseɣrez (album) amaynut n Farid Ferragi, bab n tezlit n tayri ed yiḥulfan. Dɣa, seg winna n 2012 mu yefka azwel « Nekk ed yiman-iw », yuɣal-d unaẓur tikkelt-a s win i d-yefren s uzwel n « Itri arugal » (Étoile filante). D ameslay s tḥawact kan, war ma nɣez, ɣef wayen yellan deg-s, s sḍis-is (setta) n yizwal, ad d-nini yeɛreḍ unaẓur ad d-yesdukkel kra n yisental s wudem d amaynut. Am, war tisewham, tezlit n tayri, i ilaqen ad yili s tnaga-s (témoignage) ula d netta asmi t-nesteqsa send ad d-yeffeɣ. Dɣa, yuɣal-d s tayri s snat n tezlatin timezwura, mu yefka azwel « Am yitri iɛeddan » akked « I ṭṭlam weḥd-i ». Deffir tezlit tis kraḍ « Nettraju » ideg d-yesres unaẓur kra n tmuɣliwin s usirem akken i t-nennum, tusa-d tezlit tis ukuẓ umi yettunefk uzwel « Ccib », akken tban, yewwi-d deg-s Farid Ferragi s tmussni-s ameslay ɣef wamek i d-trezzu temɣer s yizeɣbuben imellalen ɣef uqerru. Dima s taɣect i ur nbeddel ɣef tin mi t-ttuɣ meẓẓi, bab n tezlit « Ay iḍ » yecna akk tizlatin n yiseɣrez-a s waṭas n yiḥulfan, ladɣa snat n tezlatin tineggura i ibudd unaẓur bu 63 n yiseggasen i yemma-s i yewwḍen ɣur Rebbi ilindi. Tijmilin-a, s yizwal n « Sikkideɣ deg-m a yemma » akked « Mazal-ikem » ad yefhem seg-sent yiwen tayri n umimmit i yemma-s, ideg ameslay gar-asen yella, ad yili i lebda. Wa d agzul d amecṭuḥ ɣef yiseɣrez n Farid Ferragi n useggas-a n 2016, ahat ad d-nawi awal fell-as s telqey tikkelt nniḍen. Ad d-nini kan belli yesḥissif waddad imi aḍebsi-ya almi i t-id-nuɣ seg waɣir n Bgayet, am winna n Zedek Mulud, acku ulac-it deg Ayt Smaɛel, deg Tsexriwt, wala Iderginen.<span style="white-space: pre;"> </span> 

<p style="text-align: right;"> Mhenni Xalifi  

  
 Azemmur, d armud gar yirmad n leqbayel, yettas-d lawan n tegrest. Ibeddu deg wayyur n tuber. D yiwen seg wansayen-nneɣ i d-ğğan lejdud-nneɣ. Ad naf taddart n Wat Laɛziz, teṭṭef deg urmud-agi, imi yal tasebḥit mi ara yelhu lḥal, ad ffɣent twaculin akken ad ruḥent, ad leqḍent azemmur. Seg useggas–nni 2012 mi d-yewwet udfel, yenɣes s waṭas uzemmur imi helken yisekla , txus zzit. Maca aseggas–a, yurew uzemmur s waṭas, yerna bdant snat n lemɛinsrat n twacult Zennouche, imi nutni aṭas iseggasen-aya i sɛan lemsinsra. Zik s wallalen iqdimen, ma d tura s tmacint tamaynut. Tella lemɛinṣra–agi–nsen segmi llan lejdud-nsen. Ar ass-a n wussan, mazal-iten xeddmen-tt. Ma d ssuma n zzit, ur tbeddel ara ɣef yilindi : 700 idinaren. Maca, mi ara twaliḍ leɛtab yesɛa ssuma-agi n zzit, ad naf rxiset maḍi, imi llant kra n twaculin, ad lḥunt azal n tsaɛet akken ad awḍent ɣer tferkiwin-nsen. Llan wid ibeddun lqeḍ seg wayyur n tuber almi d ayyur n meɣres, imi mačči yal ass i ttruḥun ad leqḍen. Ttrağun kan asmi ara yelhu lḥal, ulac ageffur. Maca, xas d asemmiḍ neɣ d agris, ttruḥun, awi-d kan ad d-jemɛen rrezq-nsen. Mi ara yelhu lhal neɣ taggara n ddurt, teddun ula d inelmaden, ttalen imawlan-nsen ula d wid n tseddawit , imi deg taddart –agi teɣriḍ neɣ ur teɣriḍ ara, mi ara yili ccɣel, ad t-txedmeḍ d winna i d amezwaur. Ad ruḥent s tumert, ad awint yid-sent twaculin tagella ara ad ččent, ama d aɣrum d ifelfel neɣ seksu, imi deg lexla yettiẓiḍ lqut, abeɛda mi ara tili twacult tennejmaɛ-d. Mazal wid yeccewwiqen , icennun lawan n uzemmur, llan wid yettawin yid-sen radyu ad slen i tezlatin i d-yettɛaddin deg yimaṭṭafen n Tizi Uzzu neɣ amaṭṭaf wis sin. Ma ɣef lawan n tanalt, tessen lqahwa d uyefki s teḥbulin. Ad leqḍen, ad ttnecraḥen alamma d tameddit. Mi d lawan n tuɣalin , ad msawalent twaculin yemqaraben akken ad ddukklent s axxam. Gellunt-d yid-sent tiɛekkmin, ama d isɣaren neɣ tiqjemyar, imi taddart-agi mazal ur tesɛi ara lgaz n temdint. Ma d irgazen, rennun alamma yeɣli-d yiḍ, imi ttfarasen n liḥa n tegnewt i igerrzen. Llant kra n twaculin, ur nesɛi ara azemmur, ttaṭṭafent amnaṣef, awi-d kan ad xedmen armud-agi i d-ğğan lejdud-nneɣ. 

<p style="text-align: right;">  Zakia Ben yahia 

  
 08 iɛeggalen seg yiwen uẓeṭṭa yellan d afud n trebbuyeɛ tirebrabin ttwaṭṭfen ass n ttlata sɣur yiwet n tejlibt n yigen aɣelnaw aɣerfan (ANP) yeqqnen ɣer temsigawt n Waregla, id-yenna yiwen n wulɣu n weɣlif n temḥaddit taɣelnawt deg was n laṛebɛa. « Deg usurrif umennuɣ mgal rrebrab ladɣa s wafud n isallen, yiwet n tejlibt n yigen aɣelnaw aɣerfan yeqqnen ɣer tama tamsigawt n Waregla di temnaḍt taserdasit tis kuẓ, teṭṭef ass n 13 tuber 2015, tam (08) iɛeggalen n yiwen uẓeṭṭa yellan d afud n trebbuyaɛ tirebrabin am waken sen-tekkes yiwen ukamyun I llan ssaxdamen di txazabiyin-nsen », id-yessefhem weɣlif n temḥaddit taɣelnawt. Seg yidis-nniḍen deg wayen yerzan taɛessast d laman n tlisa, ttwaṭṭfen deg unẓul n tmurt « snat n tmerwin d tam (28) imakaren n tmura yemmxallafen akk d tuṭṭfa n kuẓ (04) n tkeryas ileḥḥun di yak iberdan, kuẓ (04) imnadiyen n wuzzal, semmus (05) iɛmdan yeqqazen, tam (08) n usaxdem n trisiti akk d tilifunat ufus ».

<p style="text-align: right;"> APS 

  
 Inelmaden n ugezdu n tutlayt d yidles amaziɣ (DLCA) n tesdawit Lmulud At Mɛemmer n Tizi Uzzu, ɣelqen ussan iɛeddan agezdu-agi n tmaziɣt imi ur asen-yeɛjib ara usihel n yikayaden n yimesdis amezwaru n useggas-agi asdawan 2016/2017. Tefka-d tedbelt n Ugezdu-agi, tikkelt tamezwarut ahil n yikayaden seg 08 ar 16 deg meɣres ideg nella. Maca, ugin inelmaden d umazday-nsen asihel-agi, deg unejmuɛ i xedmen d yiselmaden. Uɣalen gezmen-tt deg rray ad sɛeddin ikayaden-nsen seg wass n lḥed 02 deg waggur n yebrir 2017. Ikayaden-agi ara d-yilin mebɛed imuras n tefsut, rzan inelmaden n uswir wis sin d wis kraḍ n turagt akked yinelmaden n useggas amezwaru n Master. Ad bdun ass n lḥed 02 deg waggur n yebrir ad kfun ass n sed 08 dima deg waggur-agi n yebrir 2017. Ma d wid n useggas amezwaru n turagt, yuɣ lḥal nutni sɛeddan yakan, uqbel imuras n 15 wussan n tefsut.<span style="white-space: pre;"> </span>

<p style="text-align: right;"> Ghani Amazigh 

<div> 
  
 Ddeqs n yimezdaɣ n taddart Teḥmilt i iḥeḍren d inagan, ddurt-a iɛeddan, mi d-thegga Tdukkla Awal Yessawal yiwen n warmud i uqecceɛ n yiwen n ugudu deg taddart-a i d-yezgan deg tɣiwant n Melbu, i ibeɛden s wazal n 40 n yikilumiṭren seg Bgayet.

 D aqeddic aseggam ideg kkint kra n tamiwin, gar-asent Tamehla n yiqeddicen izuyaz, tin n twennaḍt akked Uḥuddu Aɣarim. I lmend n waya, ayendin d armuden i yettwasmersen deg wannar i ubaɣur n twennaḍt, ɣef teɣzi n uzgen n wass. Ɣef wawal n uselway n tdukkla-a tilemẓit Mass Ɛaziz Xentus, yella-d ttiɛad i lmend n useḥbiber d uḥuddu ɣef tezdeg n Wasif Ageryun, i yekkan seg waṭas n temnaḍin deg usamar n Bgayet. Rnu ɣer-s, ammus i d-ibanen deg-s seg Xerraṭa ɛeddi akkin armi d Suq Letnin. «Yella ugudu-a, d amihi ameqqran, ama i tgemmi taẓegwant neɣ i yimezdaɣ n taddart d yimdanen akk i yettɛeddayen yal ass syinna. Am wakken nwala d akken ssebba tamezwarut n texmej n teftisin-nneɣ, d iguduyen-a i yettenḍeggaren deg yisaffen. D aya kan i aɣ-yeǧǧan nhegga-d tiwizi-a I wakken ad nemḥu later-is ». D awal n uselway n tdukkla-a i d-nebder. Dɣa, ahat azal n 60 n yiterrasen i d-yegren afus, kkin deg ccɣel-a yelhan, deg leǧwahi n ubrid aɣelnaw wis 17 i yeqqnen taɣiwant n Melbu d tin n Temriǧt. Imi ugar n tukksa n ugudu-a i tuɣ yettḍurru agama n temnaḍt-nni, irennu tazmert n umdan. Llant-d daɣen deg teɣzi n kra n yisaragen, tedwilin n wuẓẓi n ṭṭjur d ucebbeḥ n wadeg. Am wakken i d-iban yuɣ usḥulfu n kra n medden ɣef wazal n yibeddi i tezdeg n umkan n tudert d twennaḍt i aɣ-d-yezzin. Ula d tumert teɛmer At temnaḍt-a mi walan annect-nni d iḍumman ttwakksen seg sdat wanzaren-nsen, sɣur yiwaziwen imḥemmalen n ugama. Ɣer taggara, yelha ad d-nesmekti d akken tesnemmir Tdukkla Awal Yessawal, i d-yennulfan iseggasen-a ineggura, akk imdanen i yekkin ass-nni deg usmurres n wahil i d-yettwaheggan.

  M. K. 

  
 Mass Racid Ɛallic, d aselmad n tmaziɣt deg yiseggasen imezwura mi yebda uselmed n tutlayt n tmaziɣt, syin yuɣal d amaswaḍ n tmaziɣt, syin yeffeɣ tasɣimt. Akka tura, yesselmad deg tddukkla tadelsant di tesdawit n Mulud At Mɛemmer, akken daɣen i yexdem aṭas deg umaṭṭaf wis-ssin.

  Aɣmis n yimaziɣen: xas akken teffɣeḍ tasɣimt ( la retraite ) seg uselmed n Tmaziɣt, maca, mazal-ik tesselmadeḍ deg tddukkla tadelsant, d tayri n uselmed, neɣ d tayri n tutlayt?  

  Rachid Alliche :  Nekk am wakken lliɣ qqareɣ deg wawal-iw, yal aqeddim di tudert-iw “d tamaziɣt”, ttmeslayeɣ s tmaziɣt (Taqbaylit), leḥḥuɣ s tmaziɣt, tetteɣ s tmaziɣt, steɛfuyeɣ s tmaziɣt? Mi ara rfuɣ, qqareɣ tamaziɣt, am wakken ula d idammen-iw deg-sen isekkilen n tmaziɣt. Ihi aselmed-iw mačči d tayri, maca nnig n tayri: ḥemmleɣ mi ara fkeɣ ayen ssneɣ i win ur t-nessin, acku ad d-yesfaydi, ayen akk yugaren aya imi s tutlayt-iw.

  Mmeslayeɣ-d ɣef yiseggasen-nni imezwura mi tebdiḍ aselmed, d acu-ten iɛewwiqen i d-mmuggrem?  

 Deg useggas n 1995, mi tekcem tmaziɣt (si tewwurt tamectuḥt ) ɣer uɣerbaz azzayri, nekk, seld ayagi lliɣ d aselmad n teɛrabt, degmi si tama n tarrayt uselmed ɣur-i ulac ugur. Ma si tama n tutlayt, , llan-d wuguren deg wid yeqqaren: wa yumen; wa ur yumin. Win iḥemmlen tamaziɣt yedda-d yid-nneɣ, ma d win ur tt-nḥemmel yettaker aḍar ɣer deffir, acu kan tella tddukkla n yiselmaden n tmaziɣt deg tallit-nni, tgerrez teswiɛt.

  Amek tettwaliḍ aselmed n tmaziɣt deg tmurt n Lezzayer?  

 Nekk s timmad-iw, ttwaliɣ belli aselmed n tmaziɣt deg tmurt-nneɣ seg ucrured ɣer tikli, acu kan ma yella yettunefk-as wazal i tuklal, ma yella d aɣen taneɣlaft n ttrebga teṭṭef deg wawal-is, belli ad tili tmaziɣt bessif deg wahil n yiɣerbazen meṛṛa deg tmurt-nneɣ. Tella daɣen temsalt-nniḍen, belli tamaziɣt ur tt-isseɣlay ara ubeṛṛani, slid ma yella sseɣlin-tt warraw-is, ihi : afus deg ufus, tamaziɣt ad s-nekkset ammus.

  Aṭas n yinelmaden i tesselmaded di tddukkla, wigi d inelmaden n ugezdu n tmaziɣt neɣ llan wiyaḍ?  

 Ɣer temsirin-iw, tineggura-agi ur ṭṭuquten ara inelmaden ahat ur sslin ara, neɣ sslan ur bɣin ara. Maca wid i d-yettasen ɣer temsirin-iw, ttawin tamaziɣt, ttagmen tarrayt amek ara slemden tamaziɣt , ttakeɣ-asen daɣen ayen akk swayes ara seddun taɛkkemt n tudert-nsen. Ihi win i d-yusan, ur yettuɣal ara s uḍellaɛ d ilem. Inelmaden –iw, llan wid n ugezdu n teɛrabt, n tmaziɣt, n tefransist, n teglizit, akken daɣen llan wid i d-yettasen beṛṛa n tesdawit.

  Tenniḍ-d llan inelmden i yettmeslayen kan tutlayt n teɛrabt. D acu n tarrayt i tessexdamed yid-sen?  

 Anelmad yettmeslayen kan tutlayt n teɛrabt, tuget ssemraseɣ tarrayt yemxalafen d tin i sexdameɣ d inelmaden yettmeslyen tamaziɣt, ihi yella wanda i d-ttalseɣ tamsirt i unelmad-nni weḥd-s s tutlayt-is i wakken ad as-sfehmeɣ tutlayt-iw, akken daɣen tikwal ad ṭṭfeɣ anelmad yessnen taqbaylit d teɛrabt ad ten-sɣimeɣ akked unelmad-nni ur nessin ara i wakken ayen ur yefhim ara uneggaru-agi, ad as-t-id-yessefhem. Llan yimɛerbawalen i d-yusan, ur ssinen ara ula d yiwen wawal s teqbaylit, uɣalen, ttawin-d tizmilin xir n yiqbayliyen. Nekni a win i d-yusan ad t-nesselmed.

  Ma yella nniɣ-ak-d tutlayt, ma yella nniɣ-ak-d tamur…t  

 Nekk, ɣur-i tamurt d aqerru, ma yella d tutlay d ul. Tutlayt ur tettaf ara iman-is ma yella tamurt ur as-teddi ara di lebɣi , ur as-tefki ara azal i tuklal, ur d telhi ara deg-s, dɣa imawlan n tutlayt, ad helken, mi ara helken din din tamurt ad terwi, ad tuɣal d taderwict, ad temhewwel, ur tettaf ara iman-is ula d nettat. Ma yella teǧǧuǧǧeg tutlayt, ad tgerrez tmurt.

  Awal-ik n taggara…  

 Ayen akk ur ḥemmleɣ di tudert-iw d awal n taggara di taɣult n tmaziɣt, imi tamaziɣt urǧin tekfa, urǧin telli taggara-is. Awal-iw n taggara i udiwenni-agi ad am-d-iniɣ a Massa tanemmirt imi d-terriḍ lwelha ɣur-i, ssarameɣ mačči d tikkelt taneggarut, afud igerrzen seg wul yesfan, tabɣest iwatan.

  Souhila Yamani 

  
 Ini-d s tẓuri “ d yiwet n tfaska i d-yettilin 14 n yiseggasen-aya di tmurt n leqbayel. Tlul-d Tikti n tfaska–agi deg unebdu 2004 deg At yanni. Yebna-tt-id unaẓur Denis Martinez, salah Slim akked Ḥcen Metref. D acu i d iswi n tfaska-agi? D Mass Hsen Metref imwelleh n yilmeẓyen ara t-id-yinin:” Azday i zdin yidelsan dagi d tamawt ɣef tmuɣli i nefka ɣer umaḍal. Tuɣalin i tuɣal tejmaεt d yimukan-nniḍen d igenwan n yidles, yeskan-d acḥal i yedda uẓar-nneɣ deg yidles d wansayen n tmurt. Nebɣa diɣen ad mlilen yinaẓuren-nneɣ i d-yettnekkaren akked wid i ten-yezwaren; imeẓẓyanen, ad lemden taklut d wayen-nniḍen deg yigrawen n tẓuri. S wakka, nger imecṭaḥ deg wul, d nutni i d asenfar nneɣ. S ulac, nessuli-d swayes ara nerr tili i temliliyin tunṣibin yezgel yidles’’. D ayen yeḍran s tidet nufa dinna denis Martinez yettaru unuɣen ɣef leḥyuḍ n taddart At Waɛban netta diɣen ixeddem ɣef yiswi-agi:”Dagi kif kif –aɣ akk. Nqedec akk. Ma d iswi-nneɣ d tiririt n wazal i yimukan igejdanen di tudrin akka am tejmaɛt ,tala, taẓuri d teklut deg yizenqan d uttekki n yimezdaɣ ama deg tira, deg wuraren, deg usuneɣ, deg ccna , deg umezgun. Nettidir yid-sen am yiwet n twacult, nesway idles s umata. Akken yeqqar Mouloud Mammeri deg wawal-is.’’ Nteddu akken nufa mačči akken nebɣa’’. Tazrigt tis 14 deg At waɛban Yal aseggas anda ara terzu tqufet n yiɛeggalen n Raconted w-Arts. Tikelt-a tra ad ters deg ugelmim deg ttnejmaɛen waman isemmaḍen i d-yetturugen di laɛwanser d taɛwinin n tqucac n udrar n Ǧerǧer di taddart n Wat Waɛban iteddun ɣer tɣiwant n Uqbil . Ahil n ddurt n tfaska n useggas-agi d amerkanti nezzah: seg 24 almi d 31 di yulyu, ddren yimezdaɣ d yinebgawen i d-yerzan ɣer tegnatin n lfarḥ, usan-d yimdanen sya u sya. Seg yal tamnaḍt, si Bgayet, Tizi, Lezzayer, wehran, tanezruft, seg umalu ar usammar. Ussan-d ula seg tmura n Lrupa, taẓuri tsemlal tassa d way turew. Ahil n useggas-agi, yeṭṭef-d taklut, isaragen, tikli ɣef uḍar deg udrar, timsikniyin, tamedyazt, aznuz n udlis s ubudu…atg. Kra tekka tfaska, ur iḥebbes leqdic alamma iruḥ yuli wass. Amaynut di tezrigt n 2017 Ayen i d–ijebden lwelha n yimzuyar ɣer tezrigt n tikkelt-a d ulzuz (ssuq)n tlawin n At Waεban, i d-tettheggi tiddukkla ’’Asurif “, yal anebdu. Iεemmer ass n 28 deg yulyu. D tilawin n taddart n Wat Waεban i iεemren rreḥba; ttawint-d isufar i d-tekksent deg tebḥirin-nsent. Ad d-fesrent lxeḍra d lfakya bio i yeswan s waman n Ǧerǧer; timellalin n tyuzaḍ n uxxam, ayefki, tamemt, atg. Ad d-rnunt ayen i xedment deg yixxamen am tgelliwin (tiɣrifin, aɣrum n leḥwal) d yiselsa i ttxiḍint (agus , timḥermin iɛemren s rrqum, tibernyas , atg). Imsewwqen ggten, wa d amsaɣ, wa d aḥewwas yusa-d ad iẓer, ad yekkes lxiq, wayeḍ yettnadi ad yissin isulas iɣef tebna tmetti d tdamsa n tudrin . Yiwen seg-sen d acennay n teqbaylit Lewnis Ait menguellet, yeεǧeb-as ccɣel. « Ayen akka i d-snaɛtent tlawin-agi d ayen igerrzen maḍi i tdamsa; kra n win ara yaɣen akka kra n usafar d afud ara-asent-id-yernu i temɣarin-agi n lbaraka», i d-yesseggra mi t-nesteqsa ɣef ssuq-nni. Tameɣra di taddart Tella-d yiwet n tmeɣra deg yiwen uxxam n taddart ass-nni n lǧemɛa ; teḍra akken i tt-xeddmen Wat zik. Tislit tedda-d ɣef userdun, telsa-d taksiwt n Leqbayel, isli s ubernus. Nudan-d izenqan n taddart. Taquffet n tlawin d yirgazen teḍfer-d s deffir s wurar d lbarud ; snat n temɣarin refdent ɣef tuyat-nsent yiwen n ufniq urqim. Aserwet Gar wayen-nniḍen i d-snaɛten At waɛban di tfaska-a Annar n userwet: Aserwet deg unnar yeḍra ass-nni n 27 di yulyu, ɣef tis 14t00. Gar yimnezzhen, llan wid werǧin ẓrin aserwet n temẓin d yirden. Dehcen di ccɣel icuban wa; qqimen akken i yiṭij armi yekfa usizdeg. Zzin-d i unnar, lemden kra seg umawal n tfellaht, ččan aḍemmin. S wakka i temdel tfaska n “Ini-d s tẓuri”. Kra n win/tin i as-iḥedren d acu i d-yegmer deg-s : win yebɣan tamussni yelmed yugem, win inudan ɣef laɛwayed d wansayen iwala, win ixaqen isared allen-is. Wigi d kra n lesrar n tfaska n “ Raconte-Arts ” i d-yellan deg Wat Waɛban, deg timiṭ n tmurt n Leqbayel. Brahim Benhamouche

 Ini-d s tẓuri “ d yiwet n tfaska i d-yettilin 14 n yiseggasen-aya di tmurt n leqbayel. Tlul-d Tikti n tfaska–agi deg unebdu 2004 deg At yanni. Yebna-tt-id unaẓur Denis Martinez, salah Slim akked Ḥcen Metref.

  D acu i d iswi n tfaska-agi? 

 D Mass Hsen Metref imwelleh n yilmeẓyen ara t-id-yinin:” Azday i zdin yidelsan dagi d tamawt ɣef tmuɣli i nefka ɣer umaḍal. Tuɣalin i tuɣal tejmaεt d yimukan-nniḍen d igenwan n yidles, yeskan-d acḥal i yedda uẓar-nneɣ deg yidles d wansayen n tmurt. Nebɣa diɣen ad mlilen yinaẓuren-nneɣ i d-yettnekkaren akked wid i ten-yezwaren; imeẓẓyanen, ad lemden taklut d wayen-nniḍen deg yigrawen n tẓuri. S wakka, nger imecṭaḥ deg wul, d nutni i d asenfar nneɣ. S ulac, nessuli-d swayes ara nerr tili i temliliyin tunṣibin yezgel yidles’’. D ayen yeḍran s tidet nufa dinna denis Martinez yettaru unuɣen ɣef leḥyuḍ n taddart At Waɛban netta diɣen ixeddem ɣef yiswi-agi:”Dagi kif kif –aɣ akk. Nqedec akk. Ma d iswi-nneɣ d tiririt n wazal i yimukan igejdanen di tudrin akka am tejmaɛt ,tala, taẓuri d teklut deg yizenqan d uttekki n yimezdaɣ ama deg tira, deg wuraren, deg usuneɣ, deg ccna , deg umezgun. Nettidir yid-sen am yiwet n twacult, nesway idles s umata. Akken yeqqar Mouloud Mammeri deg wawal-is.’’ Nteddu akken nufa mačči akken nebɣa’’.

  Tazrigt tis 14 deg At waɛban 

 Yal aseggas anda ara terzu tqufet n yiɛeggalen n Raconted w-Arts. Tikelt-a tra ad ters deg ugelmim deg ttnejmaɛen waman isemmaḍen i d-yetturugen di laɛwanser d taɛwinin n tqucac n udrar n Ǧerǧer di taddart n Wat Waɛban iteddun ɣer tɣiwant n Uqbil . Ahil n ddurt n tfaska n useggas-agi d amerkanti nezzah: seg 24 almi d 31 di yulyu, ddren yimezdaɣ d yinebgawen i d-yerzan ɣer tegnatin n lfarḥ, usan-d yimdanen sya u sya. Seg yal tamnaḍt, si Bgayet, Tizi, Lezzayer, wehran, tanezruft, seg umalu ar usammar. Ussan-d ula seg tmura n Lrupa, taẓuri tsemlal tassa d way turew. Ahil n useggas-agi, yeṭṭef-d taklut, isaragen, tikli ɣef uḍar deg udrar, timsikniyin, tamedyazt, aznuz n udlis s ubudu…atg. Kra tekka tfaska, ur iḥebbes leqdic alamma iruḥ yuli wass.

  Amaynut di tezrigt n 2017 

 Ayen i d–ijebden lwelha n yimzuyar ɣer tezrigt n tikkelt-a d ulzuz (ssuq)n tlawin n At Waεban, i d-tettheggi tiddukkla ’’Asurif “, yal anebdu. Iεemmer ass n 28 deg yulyu. D tilawin n taddart n Wat Waεban i iεemren rreḥba; ttawint-d isufar i d-tekksent deg tebḥirin-nsent. Ad d-fesrent lxeḍra d lfakya bio i yeswan s waman n Ǧerǧer; timellalin n tyuzaḍ n uxxam, ayefki, tamemt, atg. Ad d-rnunt ayen i xedment deg yixxamen am tgelliwin (tiɣrifin, aɣrum n leḥwal) d yiselsa i ttxiḍint (agus , timḥermin iɛemren s rrqum, tibernyas , atg). Imsewwqen ggten, wa d amsaɣ, wa d aḥewwas yusa-d ad iẓer, ad yekkes lxiq, wayeḍ yettnadi ad yissin isulas iɣef tebna tmetti d tdamsa n tudrin . Yiwen seg-sen d acennay n teqbaylit Lewnis Ait menguellet, yeεǧeb-as ccɣel. « Ayen akka i d-snaɛtent tlawin-agi d ayen igerrzen maḍi i tdamsa; kra n win ara yaɣen akka kra n usafar d afud ara-asent-id-yernu i temɣarin-agi n lbaraka», i d-yesseggra mi t-nesteqsa ɣef ssuq-nni.

  Tameɣra di taddart 

 Tella-d yiwet n tmeɣra deg yiwen uxxam n taddart ass-nni n lǧemɛa ; teḍra akken i tt-xeddmen Wat zik. Tislit tedda-d ɣef userdun, telsa-d taksiwt n Leqbayel, isli s ubernus. Nudan-d izenqan n taddart. Taquffet n tlawin d yirgazen teḍfer-d s deffir s wurar d lbarud ; snat n temɣarin refdent ɣef tuyat-nsent yiwen n ufniq urqim.

  Aserwet Gar wayen-nniḍen i d-snaɛten At waɛban di tfaska-a 

 Annar n userwet: Aserwet deg unnar yeḍra ass-nni n 27 di yulyu, ɣef tis 14t00. Gar yimnezzhen, llan wid werǧin ẓrin aserwet n temẓin d yirden. Dehcen di ccɣel icuban wa; qqimen akken i yiṭij armi yekfa usizdeg. Zzin-d i unnar, lemden kra seg umawal n tfellaht, ččan aḍemmin. S wakka i temdel tfaska n “Ini-d s tẓuri”. Kra n win/tin i as-iḥedren d acu i d-yegmer deg-s : win yebɣan tamussni yelmed yugem, win inudan ɣef laɛwayed d wansayen iwala, win ixaqen isared allen-is. Wigi d kra n lesrar n tfaska n “ Raconte-Arts ” i d-yellan deg Wat Waɛban, deg timiṭ n tmurt n Leqbayel.

  Brahim Benhamouche 

  
 Yuzzel ussan-a ineggura wawal ɣef tisin ɣer terbaɛt n yilmeẓyen n Leqbayel yiwen seg yimyurar n Tadjenant. Wagi d amḥaddi Ali Guitoune I yebɣa uselway Hannachi ad d-yawi iwakken ad yessejhed ugar tamḥaddit n terbaɛt-is. Ɣas akka amḥaddi n DRBT d win yebɣan ad d-yass ɣer Tizi, maca yiwen n uɛewwiq n tesriḥ-is ur t-yeǧǧi ara ad tt-yegzem dir ray akken I yebɣa. Ɣef leḥsab n yisallen I aɣ-d-yewwḍen, Ali Guitoune yessuter seg uselway Hannachi iwakken ad yaɣ ayen iwumi neqqar tabrat n ttriḥ. Amyurar, yenna dakken “ma yella dɣa yella-d waya, s lferḥ d ameqqran ara yurar di terbaɛt mucaɛen di ama di tmurt ama di Tefriqt”. Seg tama nniḍen, ilaq ad d-nesmekti dakken asleɣmay Kamal Mouassa d netta ara ikemmlen di terbeɛt-a I useggas I d-iteddun imi d yiwen n usleɣmay I d-yessukksen JSK seg tlaqa n uɣelluy s aḥric wis sin, yerna yessuli-tt-id s amḍiq ur yerǧi ula yiwen. D ayen yeǧǧan Hannachi yerra deg-s yiwet n teflest mebla aɣbel. <span style="white-space: pre;"> </span> 

<p style="text-align: right;"> Radia B. 

  
 Argaz d win i sen-t iceffun. Tudert d tuqqda n yixf. Ijujaḥ, yesmendig wakud, ilehben nnig yiri nnḍen si yal tama ɣef iman yettlejlijen s talwit xas ulamma talwit d awal-kan. Acu umi yezmer ufexxaṛ deg irebbi n tmes? Acu ara d yexdem uḥaber deg ufezqi n layas? Asirem yettrebbin taqlest tilist-is d tiderrit n tilawt: xuḍi tilawt –nneɣ nekni s iyennaten agi testewḥec. Argaz d win i sen-t iceffun, win ur n ceffu ulac ttkal fell-as, ḥesbet-it kan d taseṭṭa ur nerri tili neɣ d kalitus teɣzi ur yeǧǧi lfayda ur telli! S kra n win yettun ayen iɛeddan fell-as d awezɣi ad yektil s lqis i wayen ara d yennulfun. Amdan am win d war lexṣayel, xas err-it ɣer lmizan fessus. Tudert ur telli d anamer lemmer id ak terbiḥ ay ul: tudert d asurif, d tamuɣli, d-ameyyez uqbel anneggez. Yettɣaḍ win yegren iman-is ɣef wasif netta lɛum ur as yessin: Xuḍi asif-nneɣ yeḥceṛ, yeskerkir iftaten n tamagit-nneɣ, war aḥezeb neɣ a ḥader si lǧiha-nneɣ. Argaz d win ɣef iɛeddan-t, d win xas yeɣli yufa amek ara d yewet s ugerrz. Argaz d win yecban aseklu xas yeɣli yifer yedder uẓar. Acu ara d yexdem ugeṭṭum ffɣen waman? Acu umi yezmer umalway yeɣlin si gar ifassen? Acu id lfidya uqejmur nehren qamen? Tayerza n wenyir d amezruy i wid yeẓran… maca ur d teqqim ara deg tira imi wid ara d yesneṭṭqen tira werǧin llin. Iɛaklen negren neɣ ɣaben? Izemniyen ccḍen neɣ grarben, yedda lqum ɣer lemqam ziɣ di lemqam id yufa lemnam. Hum u ɣum Ṛebbi aɛziz lebṣel qreḥ is yenna wanzi. Deg akken gten lehḍur allaɣ ara ten-yegzin yewet-it wazi. Xas merruyet ɣef akal yenqed. Tufa lebɣi-s tamaggirt, yerra-aɣ lḥawj ɣer tiririt n yifeẓ.. Xuḍi nettfeẓẓa ilem akken a d yedhu yimi. Nseblaɛ abeḥri akken ad yettu uɛabuḍ aganni . Nmecceḥ iɣden akken ad ttun yicenfiren ḥaruq. Ɣef tuqda n lasel nerna tuqda n lbaṭel..dɣa kra nenwa yebṭel, kra nurǧǧa yeɣfel: xuḍi araǧǧu d teɛkemt n wungif, amenni n asijjew n uɣilif, aganni d lexṣla n lqum ur neɛrif! Lhem yessen abrid ɣer bab-is, bab-is yessen ad is iger irebbi-s. Din I tufa iman-is tagda( equation) ur n ferru. Ktil, qis , seḥseb ay anda yedda ujeriḍ taggara-ines d tunnḍa. Tunnḍa d lxeṣla n uzrem, azrem d lhiba tuffirt, tufra d addari n leɛyub. Ala win umi fsin ifadden I yettmurruden zdat tunṭict. Maca ɣef zher-nneɣ amcum deg ayla neddem tunṭict, deg tunṭict neḥwes takemmict. Yelha usendi deg urawan… imi igenni d timiqqwa-s iɣ yessuṭuḍen: xuḍi taɣzint tekkaw aɣeddu n tmussni sellaw nedda di zedwa n uḥerbebbu armi iɣ yuɣal ccna d ahruḥu! Yeqqed wayen yeqden. Aḍu n lḥif yewwid iludyan n uɣilif. Muqel zelmeḍ ziɣ idehem-it yeffus, muqel yeffus ziɣ iluqeb-it zelmeḍ, kerneni, berneni yexleḍ lḥebb d-ukerfa armi ineggi ukufi d ṭṭlaba. Ayen i treqq teftilt deg uḍan n lqum yesfugglen ṭṭlam? Ayen i-izher usefru deg ṛeḥba anda lqum yeddel tasusmi? Ayen tetteqliliḥ tussna deg ugni anda lqum yeɛbed leqniɛa ? Ayen iḥar yiles ɣer timenna deg tallit anda lqum yesmenyaf leɣṛuṛ n yir tirga? Xuḍi targit-nneɣ d yir netta-t, lmenṭaq-nneɣ rẓag am qlilu, sbeṛ –nneɣ yezzuḥub ddel , tigawt-nneɣ d amɛnter, tikli-nneɣ d asḥurejdel, tezla-nneɣ yif-itt fiḥel… hum u ɣum Ṛebbi aɛziz lebṣel qereḥ is yenna wanzi. “Nekni s leqbayel” n tettu is yenna uɛabaj n wawal…”xas nettaɣ-iten-t negguma a necfu” id yenna daɣen… ulamma ixf yettwaqqed… ulamma timdit tenɣed, ddel deg ulawen-nneɣ yessed… yeḥḍem.. ur igezzem ur iqarṛem… akka id teḍṛa d lqum ur nessin melmi id tuzzma melmi id llum.. ihum kan hum, ɣum kan ɣum wicqa lebṣel ma qerreḥ!

<p style="text-align: right;"> Ait Slimane Hamid  

  
 Amnir-iw n tmaziɣt, d yiwen udlis i d-yesuffeɣ umeddakkel-nneɣ Adaouan Abdelghani i yellan, akka tura, d aneɣmas deg Yisebtaren n Uɣmis n yimaziɣen n La Dépêche de Kabylie. Deg umnir-a, ad naf 31 n temsirin n tmaziɣt, 35 n tbadutin akked 100 n yimedyaten yerzan, ladɣa, ilugan n tutlayt. Bḍant temsirin ɣef 4 n yiḥricen : tamawalt, tajerrumt, taseftit akked tirawalt. Yal tamsirt tesɛa tabadut akked yimedyaten, ayen ara yessefsusin asegzi-ines, ama i yinelmaden n uɣerbaz neɣ n tesdawit, ama i wid-nniḍen i yebɣan ad lemden tamaziɣt. D allal, diɣ, i yinelmaden yetthegin ikayaden n BEM neɣ BAC imi xussen aṭas deg unnar yidlisen yecban wigi. Tella-d tezwert n udlis sɣur uselmad n tmaziɣt Ali Bekhti. Ilul Adaoun Abdelghani ass n 8 deg tuber 1994 deg taddart Taḥanut deg tama n Wagennun, lwilya n Tizi Uzzu. Akka tura d anelmad deg ugezdu n tmaziɣt deg tesdawit Mulud Mɛemmri n Tizi Uzzu. Yessufeɣ-d yakan, deg yiseggasen yezrin, yiwen n wammud n yinzan iwumi yefka, dɣa, isem Tala n yinzan. Azal n Umnir-a 200DA. Taɣuri igerrzen i yimeɣriyen, afud i umeskar.

  Farida Elharani 

  
 Melmi kan, taddart n Timizart n Sidi Mansour i d-yezgan deg tɣiwant n Timizart deg dayra n At Wagenun ( lɛerc n At Jennad ) tella d axenduq anda iḍuman d yilefḍan ṭṭfen aḥbak i tmeddurt. Tameddurt yebran i yicuḍaḍ-is ɣef ddiq n tezrugin-ines, tacmet n leḥwari-ines . «Tidet kan , si 62 ɣer ussan-a ineggura, taddart-nneɣ tella teggursel, tezdew deg ussu n- uglugel, teqqen ɣer rrebg n ustehzi anda ḥedd ur d yecqi deg yir liḥala deg ttidiren imawlan-is. Iberdan-is nhudden, d ifermacen , ččen-ten ixemǧǧan armi asenher gar-asen yecba awezɣi. Rnu ɣef aya ammus yettnamḍaren di yal amkan, takka n ilefḍan isebɣen leḥwaṛi-s wakali. Lhaṣun mebla ma nessaɣzef awal , ur yelli i yesefraḥen neɣ i-ijbden amdan ɣer din. Xas ini d tamara iɣ-yeqnen ɣer-s wala lebɣi. » Iɣ-id yenna yiwen seg imzedaɣ n taddart-agi.

 Maca s lebɣi n yal yiwen , taddart-agi tebded ɣer leqdic n yiseɣ imi ggullen ur ḥniten yimawlan-is ar tt-id sufɣen si ddel deg tteggren lesnin , lesnin yerran astehzi d dduḥ deg yemuɣred lebɣi . «Nefra-tt d ṛṛay a nezwi ammus ɣef taddart-nneɣ, a nefres deg-s ifurkawen uclixen akken ad iban wudem-is yesfan imi akken ma nella neẓra udem n taddart d netta i d-lemri n lfehma n imezdaɣ-is, d netta i d- tansa n trebga n warraw-is. Ɣef ayen-nni nekker i yiḍuman anda ma llan nekkes-asen ṛṛeḥba, sin akkin neqqim i leḥwaṛi nessa ɣef iɣeṛban-nsen tahuski , ncebbeḥ udem-is am akken tettcebbiḥ tislit imi yal yiwen deg-nneɣ yegzi d akken taddart n Timizart d netta-t i tislit-nneɣ nettɛuzzu.» Id yerna deg awal umezdaɣ nniḍen, n taddart-agi.

 Anect-a yesbgned d-akken ma yella ddukklen wulawen, ma yella zdin yirgazen d tilawin n yiwen udrum neɣ taddart neɣ lɛerc ad yeknu lebɣi , awezɣi ad yer aḍaṛ am akken id yenna Matoub Lounes : « idurar ad rmimzen ». Ass-a taddart n Timizart tuɣal d taɛljet, tettfeǧǧiǧ am uzrar deg umgreḍ n tmeṭṭut. S kra n win yerzan ɣer taddart n Timizart, yessaweḍ tajmlit i kra n win id yefkan affus akken ad yessu ccbaḥa akked tezdeg ɣef yiwet n taddart id yefkan acḥal d ameɣras i lmend n tilelli n tmurt , id yefkan acḥal d ameɣnas i lmendad n tugdut menbeɛ timunent ama deg 1963 neɣ deg 1980 neɣ 2001.Am akken yeqqar wanzi s teqbaylit : “acu yettnadi uderɣal? D tafat!” 

 Ɣef anect-a yal yiwen yessarem ad yili warraz n tezdeg tewwi taddart n Timizart deg temzizelt –agi n 2015 d win ara yeẓẓun lebɣi deg ulawen n imezdaɣ n tudrin nniḍen n At Jennad akked tudrin n tmurt n leqbayel s-umata amer ad lalent tismin, ad mɛanadent ɣer ubrid –agi n yiseɣ akked tezdeg, ad krent tirni i yilefḍan yettcelliḥen udem n tmurt-nneɣ. Xudi tamselt yewwid fell-as uɛbaj n wawal asmi id yenna : a win yeddan d win I t-yifen/ ad yettɛanad ad a t yaweḍ!

<p style="text-align: right;"> Ait Slimane Hamid  

  
 Am waṭas n tdukkliwin i yerran ddhen-nsent i ugama d ccbaḥa, thegga-d ddurt-a iɛeddan Tdukkla « Oxy-jeunes » i Uḥraz n tgemmi tadigant tamazrayt n Yiderginen yiwen n ttiɛad n usfuggel i lmend n wass amaḍalan n tmerrit i d-yettuɣalen yal 27 deg wayyur n cutember. Ahil i d-yettwanawlen yella-d dɣa s tallelt n Tdukkla taɣelnawt Asirem Guraya i yennumen si tama-s aḥḍar d urray n wazal i wass am wa yal aseggas. Akken deg wakud, yebda leqdic i d-yellan ass n lǧemɛa tanezzayt s usuddes n yiwet n tirza n uḥewwes ɣef uḍar ɣer taddart tamazrayt tamerrayt n Tiɣremt, i d-yezgan deg Udewwar n Ayt Felkay, taɣiwant n Yiderginen, aɣir n Bgayet. Taɣiwant-a tebɛed ɣef Bgayet s lqidar n 45 n yikilumiṭren. Am wakken i d-iban deg wahil umsizwer n ufrux amaziɣ ifazzen, ideg ɛerḍen ad kkin yimezdaɣ n temnaḍt n Yiderginen am wid iwumi tehwa tekti. Armi ula d arrazen, ad ttunefken ɣer taggara sɣur yimheggiyen i win ikesben afrux igerrzen. Ɣef wawal n yimsuddsen n tigawt-a, gar yiswan n warmud-a (activité) d asḥulfu n medden d yiɣermanen idiganen akken ad ḥsun ugar s lqima n tmerrit d wazal-is inmetti, adelsan, asertan, neɣ daɣen adamsan. Yella-d ttiɛad-a meqqar d tagnit i ubdar n wayen yakk yekkin deg uressi n tmerrit, d usemres n kra n yiswan ara yilin d timerna i tneflit idummen. I usmekti kan, seld asihar-a n udrar, tella daɣen tdukkla « Oxy-jeunes » imalasen yezrin deffir usuddes n yiwet n twizi i ubnaw n tqenṭert deg teẓgi akken ad yeshil umerreḥ ama i yimezdaɣ n temnaḍt-nni neɣ i yinebgawen i d-irezzun seg saɣel.

  M. K. 

  
 Ar almi d ljemɛa iɛeddan mettwal tasebḥit, ttwajerrden s usḥissef tẓa (9) n lmeyytin deg teftisin n waɣir n Bgayet, gar 34 ideg yettwasemmeḥ uɛumu akked tid ideg yettwagdel.

 Ma nebder-d kra n lḥalat seg wid iɣerqen, amenzu yeɣreq deg teftist n Bulimaṭ iweɛren, taɣiwant n Bgayet, ass n 26 deg yunyu. D mmi-s n tmurt n Zimbabwi, i yellan yesɛa 23 n yiseggasen deg tmeddurt-is.

 Deg yiwen n wass yettwajerred wayeḍ i ččan waman, tameddit deg teftist yettwagedlen n Tizuyar, deg At Ksila. Almi i t-ufan azekka-nni mettwal 11:00 n uzal. 

 Daɣen, ass n 15 deg yulyu, teɣreq truḥ yiwet n tmeṭṭut deg teftist n yiẓra n At Mendil, mbeɛd mi yeslek yiwen n yilemẓi nniḍen seg Tizi. 

 Ass n 16 deg yulyu, d taɣtast tis tẓa (9) i d-yettwajebden deg waddad ixesren – ad yili d ilemẓi n ɛecrin, seg teftist n Wad emma Djemma, deg tɣiwant n Uweqqas.

 Ad d-nesmekti dakken, ɣef leḥsab n Uḥuddu Aɣerman (Protection Civile) n waɣir-a i d-nebder, sebbat n twuɣa-ya n yilel qqnent seg uwellih amenzu i ustehzi n yiɛewwamen ɣef usaḍuf n uɛumu d teftist. Yettusemma, kra n win i iruḥen d asfel n lemwaǧi ad yili aha iɛum deg waddad azeggaɣ, am ddurt yezrin mi yenhewwal lebḥer, neɣ iɛum anida ulac taɛessast, neɣ yettbeɛɛid war aḥezzeb ɣer yimeḍqan iɣedren…atg. 

 Neqqar-d aya s waṭas n usḥissef d tsewham, imi ɣas ma seg umenzu n yunyu yezrin iga-d Uḥuddu Aɣerman ayendin d allalen i usellek d tɛessast n teftisin ilmend n tsemhuyt n umerreḥ, maca ḍerrunt-d twuɣa, yerna yettzid yettahda umḍan n wid iɣerrqen!

<p style="text-align: right;"> Mhenni Khalifi 

  
 Ttettwaxeleq-d tdukli-a, ass n 03 deg yunyu deg usuggas yezrin. Sedduyen-tt yilmeẓyen n taddart n Tewrirt Meqqran yetabaɛen taɣiwant n Larebɛa n At Yiraten. Yal mi ara d tili tedyant , ttqabalent. Tikkelt-agi, heggan-d yiwet n tmeɣra i lmendad n yinelmaden i d-yewwin ikayaden, ama n uswir amenzu, alemmas neɣ n win n BAC . Ad tili tmeɣra deg ussan-agi i d-iteddun , anda ara fken arrazen i yinelmaden i d-yewwin ikayaden s tezmilin ifazen imi deg ukayad amenzu yufrar-d yiwen unelmad s 9,40 , ma yella deg uswir alemmas, ad naf tazmilt i yeṭṭfen taqacuct d 17,21, ma yella deg ukayad n BAC, d tazmilt n unelmad d 18,31. Anect-agi, d ayen i yessfarḥen iɛeggalen n tdukla imi s teɣzi n useggas, heggan-asen-d ahil n uselmed : xedmen-asen timsirin i yinelmaden imi sɛan 18 n iselmaden deg tangiwin yemxalafen. “Ihi ass-a yeffeɣ laɛtab ɣer tafat imi i d-nemeger tizmilin-agi” i d-yenna yiwen uɛeggal . Si tama-s, iberreḥ-d Mass Zeggar Malik, netta d yiwen n uɛeggal di tdukla-agi d akken sɛan aṭas n yiɣeblan ladɣa seg tama n tedrimt imi ur sɛin ara allalen i ilaqen akken ad seddun tidukla , akken daɣen i d-yenna d belli ur sɛin ara axxam anda ara tili tdukla. Dɣa, ttafen-d aṭas n iɛewwiqen ladɣa mi ara d-yeḥḍer unejmuɛ n yiɛeggalen n tdukla. Yerna-d ikemmel deg wawal-is belli tidukla, ttɛawanen-tty imawlan n yinelmaden akked tejmaɛt n taddart, maca mačči d ayen s wayes ara texdem tdukla akken iwata isenfaren i d-tettheggi . Asirem-nsen, d akken ad sɛun amkan anda ara selḥun tiddukkla di tugnatin iwulmen . I usmekti, leqdic-a ad yili deg yiwen n uxxam n tmeɣriwin n taddart n Tewrirt Meqqren . 

  S. Yamani 

  
 I lmend n usmekti n temlilit n Ṣummam 20 ɣuct 1956, akked ẓẓedmat n 20 ɣuct 1955, yettwasbed yiwen n usebdad i umeɣras d unaẓur Farid Ali, deg taddart-is n Ikhelounéne, i d-yezgan deg tɣiwant n Bounouh. Tella-d tejmilt-agi, tasebḥit n wass-nni n lhed yezrin 20 ɣuct 2017, deg taddart n Ikhelfounéne, yetabaɛen ɣer tɣiwant n Bounouh akked ladayra n Boughni, deg lwilaya n Tizi Uzzu. D tajmilt i ḥedren waṭas n yiwudam, gar-asen: Aɣella n ladayra n Boughni, aselway n Usqamu aɣerfan aɣiwan n Bounouh, imḍebbren n Usqamu aɣerfan n lwilaya, d waṭas n yimeddukkal-is d yifennanen. D leqdic adelsan s wazal-is, i d-heggan yimsuddsen-agi: Tasqamut n taddart n Ikhelfounéne s tallelt n Usqamu aɣerfan aɣiwan n Bounouh, Tuddsa taɣelnawt n yimjuhad n Bounouh, Asqamu aɣerfan n lwilaya n Tizi Uzzu, Tanmehla n yidles n Tizi Uzzu, Tiddukkla tadelsant Moh Said Oubelaid, akked Tesquma n tuddar yellin deg tɣiwant n Bounouh. Tebda tejmilt-agi, s yiwet n temsikent n yimagraden n tɣamsa yettwarun ɣef umjahed d ucennay-agi Farid Ali, d wayen akk yexdem ama deg ccna neɣ deg tegrawla tazzayrit 1954-1962. Syin akin xedmen akk wid yellan din ddqiqa n tsusmi ɣef rruḥ-s d lerwaḥ n ccuhada merra. Sakin d taɣuri n lfatiḥ sɣur ccix n lǧameɛ n taddart n Ikhelounéne. Syin ɣur-s d asersi n tmeqqunt n yijeǧǧigen ɣef uẓekka-s yellan deg tmeqbart n taddart. Ɣef 10h00 n ssbaḥ, tella-d tulya tunṣibt n usebdad yettwaxdamen i lmend-is deg tlemmast n taddart, uran fell-as ula d azwel n tezlit-nni “A yemma aɛzizen ur ttru” i yexdem d tajmilt i tlawin iwumi mmuten warraw-nsen deg tegrawla, yerna yis-s i yettwassen aṭas deg unnar n ccna. Azal n ssaɛa mebɛed, llant-d tnagiyin ɣef tudert d yimuhal n urgaz-agi meqqren yuran isem-is deg umezruy, ama s ccna-s neɣ s wayen yexdem deg ṭṭrad n 1954-1962. Yemmeslay-d fell-as aṭas umeddakkel-is deg uẓawan, wagi d Atmani, yenna-d fell-as: “ Ssneɣ-t deg Lezzayer tamanaɣt asmi yella ixeddem deg rradyu tis snat, deg tedwilt-nni n “Yicennayen n uzekka”. Yella d argaz lɛali, yettqadar aṭas medden, ala ayen yelhan swayes ttmeslayen medden fell-as. Am wakken diɣen i d-mmeslayen ɣef umecwar-is deg lfen yiwudam-nniḍen, yecban: Imawlan-is, imeddukkal-is, aselway n tesqamut n taddart n Ikhelfounéne, aḥbib-is n temẓi d ccna Mohamed Chemoune. Mi yezgen wass, tella-d lweɛda ɣef yimekli i wid akk iḥedren deg tejmilt-agi. Ɣef 14h00 n uzzal, yella-d usenɛet n yiwen n usaru awezzlan i d-ixedmen agzul i tmeddurt d lecɣal n Farid Ali…

 <em> yettkemmil </em>

  A. A 

  
 Yefsi lwerd i tili

 Tewwet ssaba deg unnar

 D lbaraka i d-nemger

 A wid i tt-isḍehren s lḥeq

 Yak fiḥel ma nenṭeq

 Telha tsusmi n lekyasa

 Tettektili deg lehna.

 Seg umnar ɣer tesga

 Telha tsusmi n lekyasa

 Tettektili deg lkimya

 Seg ucbayli s akufi

 Ldit tawwurt ad ruḥeɣ

 Ɣer tliwa n yimeṭṭi i ruɣ

 Yes-sent ad ssefruɣ

 Ad uɣalent d tiregwa n lehna

 Ad yi-d-muddent amur-iw

 D tiliwa ad idawin ul-iw

 A titbirin n Tmuqra

 Nejmeɛ-d tifrat d rreḥma

 Ad d-kkseɣ lexrif yuli wass

 Ddunit ad cummeɣ lbenna-s

 Rrif rrif n lɛinser

 Rebbi ad aɣ-yesser

 Swiɣ-d aman d isemmaḍen

 Teɣli-yi-d tremmant s yifassen

 Tiliwa tiliwa n lxir

 D tid i yi-d-yuwin ayen yelhan

 Bu Lemraḥ u Yidir

 Tdewwer tsarut deg leqfel

 Tdewwer tsarut deg leqfel

 Tafat tdemmer-d tawwurt

 D lawan ad yeqɛed rray-iw

 D lawan ad igerrez ccɣel-iw

 D lawan ad d-iban zzher-iw

 D lawan ad d-megreɣ lɣella

 S lbaraka n yimezwura.

   

<p style="text-align: right;"> Bu Lemraḥ Ulemrah  

  
 Akkin i temnaḍt-nniḍen deg Tezmalt, thegga-d tdukkla DEFI mgal aṭṭanen n tmaẓwalt yiwet n tuffɣa i lfayda n yimuḍan n Bgayet, d waɣiren i as-d-yezzin, ɣer wadeg mu ssawalen Hemmam Ksana di Tubiret. Aṭas n uheggi i d-yellan send ttiɛad n rwaḥ, larebɛa-a tasebḥit, sɣur yiɛeggalen n tdukkla d kra n yilemẓiyen At lɛali d lxir, imi iswi awḥid i ten-yezdin d asefreḥ n yimuḍan akked uɛeddi n uḥewwes-a deg tegnatin igerrzen. D iswi i yettwawḍen dɣa, imi ttwazdin yifassen ɣef wiyaḍ deg teɣzi n wass-nni ara yeqqimen yersex deg wallaɣen, akken i d-nnan yiɛeggalen d yimeɛḍar s timmad-nsen. Ad d-nesneɣmes belli ula d tarbaɛt yettwassnen n Lewhama, teḍfer-iten deg tirza-nsen s yisem n Masi, akken ad yekkes seg wulawen leɛtab n tikli. Ula d tignatin n uṭebbel, llant-d mi akken wwḍen yinerzaf ɣer wadeg. Am wakken i d-yella wamek i wid yebɣan ad ttwaletfen s talext s ssuma n 500 n yidinaren, ama i udawi neɣ i kra-nniḍen. S wakka i d-tettwekkid tdukkla-a DEFI, ɣef uqerruy-is turmidt n Nura Ayt Ɛebderreḥman, aḥaḍar-ines deg yal tizi ɣer yidis n yimuyupaten-is.

<p style="text-align: right;"> M. K. 

<div> 
  
 Kra n wakud segmi i d-ukiɣ, ẓriɣ tafiremlit-iw teteddu-d akked yiwen n urgaz ɣef udem-is axeẓẓir, i ur nelsa ara tabanta tamellalt, daɣen akken i d-yettban, yerra dderk ɣef yiman-is send ad iyi-d-iḍes. Yella yeṭṭef deg ufus azmam akked umru. 

 — Amek isem-ik? I yi-d-yesteqsa. 

 Lliɣ ur nwiɣ ara ad as-rreɣ, la berrneɣ tamuɣli-w ɣur tfiremlit amzum ggareɣ-as laɛnaya bac ad tesuffeɣ argaz-nni. Maca teṭṭef-iyi-d seg ufus bac ad iyi-teshedden, tenna-yi-d ilaq fell-i ad as-rreɣ. 

 — Amek isem-ik? Ay d-yules daɣen urgaz mebla aqesser tikkelt-a.

 Lliɣ nhewwaleɣ daxel-iw acku ur cfiɣ ara akk fell-as. Taggara dayen nniɣ-as-t. Argaz-nni Yekla cwiṭ akkenni, yettraǧu kra n usegzi i ilaqen. ḥulfaɣ yesseḍsay cwiṭ waddad-iw, maca lliɣ ur sɛiɣ acemma ad t-id-rnuɣ.

 Tafiremlit-iw s timmad-is tzeyyer isebliwen-s. 

 — Aredmani, ay d-yenna urgaz. Ur yelli wamek.

 Rriɣ-as dakken ur cfiɣ ɣef kra, belli ukiɣ-d kan d awkay, am deg wass amenzu n tudert-iw, deg tesga tennexrab akk d abrid, ed daɣen aṭas ay lḥiɣ send ad iliɣ da.

 Ihuz  ddeqs n teswiɛt aqerruy-is. 

 — Deg lḥala am ta, ur tezmireḍ ad teqqimeḍ da. 

 Ssutreɣ deg-s ad iɛiwed asiḍen. Amek seg tama ttwaqebleɣ deg sbiṭar-a awerdan akken ad afeɣ iman-iw, tura ttwaḥerseɣ ad ttwatelfeɣ seg-s.

 — Ilaq ad ẓreɣ amek isem-ik, i wanda tmaleḍ akked teɣlent-ik (nationalité). D ayen ilaqen.

 Sdat uttḥeyyer, tafiremlit teẓuɣɣer argaz ɣer tama nniḍen akken ad d-tawi yid-s ameslay s taɣect taḥedrant, maca icaḍ din wawal. Argaz-nni yeṭṭef deg wawal-is, taqcict tettkettir aɛiwed. Taggara, win yettawin akken azmam yeggug akkin netta yesrugmut, mačči war ma ixẓer-iyi-d s tmuɣli taneggarut ur temɛin xilla. Dinna ay gziɣ belli yella yefqaɛ aṭas imi acemma ur yessaweḍ ad t-ijerred deg uzmam-ines. Maca nekk lliɣ ur zmireɣ ad t-alleleɣ. Tafiremlit-iw tuɣal-d i ɣur-i, azmummeg deg yicenfiren-is.

 — Ur yelli d amdan n diri, I yi-d-tenna. Wanag ilaq ad yeg amahil-is. Aṭas n yimahiyen imeqqanen i yeṭṭafaren tadarit-a, yewwi-d fell-aneɣ ad nili dima nfaq.

   Snuzgumeɣ ɣef wayen yezmer ad yeg urgaz-nni sey-a ɣer sdat. Tesbens-iyi tfiremlit. Briɣ I tfekka-w ihi, ad heggiɣ iman-iw ad uɣaleɣ i naddam.

   Dɣa terna-d : “Tura ad ak-nernu ciṭṭuḥ n yidammen. Aql-it tfecleḍ ḥawla, segmi tnezfeḍ tesruḥeḍ aṭas seg-sen. Zmummgeɣ war ma rriɣ.

 Yerra-tt-id ɣer tezwawt:

<p style="text-align: right;"> Mhenni Xalifi 

  
 Yettwasen uḥric n tnezduɣt di tubiret ass n tlata aṭas n tmesbaniyin yemgaraden di lwilaya, anda imdanen id-yesfayden tinezduɣin ssuturen seg yimḍebren akken ad asen -sbegnen ɣef tnezduɣin-agi nsen imi acḥal ayagi i yeḥbes uṣenfar ɣef lecɣal ,timesbaniyin timezwura yella-d s-ɣur wid yettujerden di AADL , anda xeddmen timesbaniyin zdat twakla n lwilaya ttuɣun AADL 1d 2 ur d-iban wacema 14 yiseggasen d araqqeb deyen neɛya seg uraju ar melmi ,ɛlaḥsab imesbaniyen yewḍi-ten kra isallen akken tinezduɣin-a ad ttwazedɣnt deg useggas 2018 maca am lwilayat nniḍen am lezzayer anda aneɣlaf n tmanaɣt iwekded akken ad ttwazedɣent di tazwara n 2016, Ma yella d timesbaniyin tis snat llant-d s-ɣur imesfayden n 130 tnezduɣin yetabaɛen aḥric n ttrebga anda ssudsen tamesbanit zdat n lwilaya ssuturen seg yimḍeber amezwaru n lwilaya tamuɣli ɣer uṣenfar-agi i mazal werɛad ikemmel, ɛlaḥsab imesbaniyin aṣenfar-a yebda axeddim si 2007 imi xellsen aḥric amezwaru ar tura ur yexeddim ula 20 si lemya ,ɣef waya steqsayen imḍebren dacu-tent tsebbiwin yeǧǧan aṣenfar ad yeḥbes, Rnu ɣer wannect-a ssuturen si lwali akken ad yer lwelha-nes ɣer win yeṭṭfen aṣenfar akken ad asen-ikemmel tinezduɣin nsen imi xellsen aḥric amezwaru

<p style="text-align: right;"> Menas.A 

  
 Segmi teḍṛa twaɣit n tmenɣiwt n yineɣmasen n uɣmis n Charlie Hebdo s ufus n rrebrab aslamawi deg ass n 07 yennayer iɛeddan, yuɣal-d aṭas wawal ladɣa di ttawilat n yisallen ɣef temsalt n wunuɣen n Nnbi i yellan d sseba n txazabit-agi d tlelli n umeslay akked tɣamsa d umihi n Lislam aserti akked rrebrab.

 Taxazabit-a i d-yesseɣlin lɣiḍ ɣef umaḍal imi tḥuza yiwen seg yiferdisen igejdanen n tatrara : tilelli n umeslay akked tɣamsa, tusa-d daɣen d tagnit akken ad tt-smersen yisertiyen seg yal tama. Amezwaru seg-sen d Benjamin Natanyahu aneɣlaf amezwaru n tmurt n Israil i yesḥeṛsen akken ad yili ger 50 n yiqeṛṛa n tmura izeddin di tikli mgal rrebrab iɣer d-yessawel uselway n tmurt  n Fransa François Hollande i d-yellan di temdint n Lpari deg ass wis ṛebɛa mbeɛd tawaɣit n Charlie Hebdo ideg mmuten 12 n yimdanen d twaɣit n tmenɣiwt n 04 n wuwdayen i yexdem urebrab Amedy Coulibaly deg yiwet n tḥanut anda ten-yeḥbes qbel ad ten-ineɣ. Natanyahu ifureṣ tagnit n tedyant-a akken ad d-yefk tiɣri i wuwdayen n Fransa akken ad unagen ɣer Israil, imi « din kan i zemren ad afen lehna », ɛlaḥsab-is netta. Anḥerrak-agi n Natanyahu aṭas i t-iwalan d asewjed i tefranin ideg yeḍmeɛ ad d-yufrar deg-sent i tikkelt-nniḍen. Am wakken daɣen i yas-d-usant tedyanin-a d tagnit n wureɣ akken ad yekkes uma kra seg llum d tecmat iss tumes ddula tasrayilit ladɣa mbeɛd taxazabit i texdem deg unebdu iɛeddan deg temnaḍt n Ɣezza ideg mmuten d luluf n yifalistiniyen tuget deg-sen d igerdan akked tlawin.  Seg tama-nniḍen imussuyen iɣelnaẓriyen-imeṭṭurfa n tmura n Luṛup ssmersen tidyanin-a akken ad d-sbegnen ṛṛasizm i sɛan mgal imselmen d ukrah-nsen i ddin n Lislam i ttwalin d aɣbalu n rrebrab. Ayagi d ayen i d-yeglan s tugdi ɣer yimezdaɣ imselmen n yakk  timura n Luṛup. Ur tewwiḍ ara ddurt ɣef tedyanin-a, armi i d-ḍṛant wazal n 116 n tlufa icudden ɣer teslamufubit ger udennes n leǧwameɛ d utɛeddi ɣef tḥuna n yimselmen  di Fransa kan weḥdes. Ula d imussuyen Islamawiyen, uɣen nṣib-nsen seg tedyanin-a. Aselway n tmurt n Ṭṭturk Recep Tayyip Erdogan d uneɣlaf-is amezwaru Dawood Oglu i yettmetilen daɣen akabar aslamawi yeṭṭfen leḥkem di tmurt-a, ɛeṛḍen daɣen ad smersen tidyanin-a i lmaṣlaḥa n ukabar-nsen . Erdogan, yemmeslay-d i ugdud anda d-yewwet deg uɣmis n Charlie Hebdo, yerna daɣen yenǧeɛ deg awal-is   Israil i icuba ɣer watmaten Kouachi. Aya ɣas snat-a n tmura ǧehdent lemxalṭat-nsent ladɣa deg uḥric n lɛeskeṛ d tdamsa. 

 Unuɣ n Nnbi n Lislam i d-yeddan deg tmezwarut n uɣmis n Charlie Hebdo i d-yeffɣen mbeɛd  taxazabit, yegla-d s waṭas n unhewwel di tmura timselmin.     Di : Pakistan, Ṭṭurk, Maṣer, Muriṭaniya, Lezzayer, aṭas n tikliwin i d-yellan mbeɛd taẓallit n lǧamuɛa n wass n 16 yennayer iɛeddan. Imussuyen islamawiyen ( neɣ at Icumar) n tmura-ya i d-nebder ufan-tt d sseba akken ad d-uɣalen ɣer unnar asertan. I yessewhamen di tmurt n Lezzayer, imi aṭas n wudmawen n ddin akked ttawilat n yisallen ladɣa tilibizyuwat  tusligin (privés), ddan-t d tiderɣelt-agi, yella wanda ula i d-sbegnen dakken nutni ddan d rrebrab, akked watmaten Kouachi. S wakka, islamawiyen yessawalen i ccwal mgal amalu i ttwalin d aɛdaw-nsen akked yimeṭṭurfa n tmura n Luṛup yettḥeqqiren kra n win ur nella ara seg-sen, ldin tawwurt n ṭṭlam iseg bɣan ad sukken amaḍal ɣer unnar n umcenqer n tɣermiwin (choc des civilisations). Wigi bɣan ad ẓeṛṛben kra n ubrid i yettawin ɣer temlilit n talsa, imi di lḥaqiqa taɣerma n txelqit yiwet-is, ttekkin deg lebni-s akk yimdanen n yal lǧens ama d imselmen neɣ d imasiḥiyen neɣ d iberkanen,…atg. Llum ameqqran deg aya, yella ɣef wigi yettdafaɛen ɣef Lislam, deg umkan ad d-seknen udem-is n tidet yeččuṛen d ṛṛeḥma d umsameḥ nutni ttwalin deg-s ala tahamaǧit d tɣennant iss twasnen yakan waɛṛaben n tallit tajehlit (lǧahiliyya). Asmi yewweḍ Lislam ɣer taqacuct n tɣerma di tallit n leḥkem n Yiɛebbasiyen d tallit n Landalus ideg yedder umusnaw amaziɣ Iben Ṛucd, imiren iǧuz neɣ d leḥlal ɣef yinaẓuren ad xedmen unuɣen ama n Nnbi neɣ n Ṣṣaḥaba.  Ansay-agi mazal-it yella ar ass-a ɣer yiciɛiyen ama di Lɛiraq neɣ di Iran, anda ur ḥeṛṛmen ara aṣewweṛ neɣ asuneɣ ladɣa n yizumal n Lislam yettwaqedsen ɣur-sen am Sidna Ɛli d warraw-is Ḥsen d Lḥusin. Islamawiyen-agi zgan  ssexlaḍen ger udafeɛ ɣef tlelli n teflest(i izemren ad ten-yezdi d wuwdayen d yimasiḥiyen) akked d umennuɣ mgal tilelli n umeslay, tilelli n tɣamsa. Aya akk ɣas ula d nutni taswiɛin ttcektin, ssuturen ad sen-yettunefk wugar n tlelli, ɣas ma nnan-d kulci, abrid-nsen iban, ur sɛin acu n ujdid ara d-rnun…ugar.

<p style="text-align: right;">    Mokrane Chikhi

  
 Ass-nni n laṛebɛa 25 deg furar, inelmaden n tesnawit Si Lḥesen Uṭaleb s ufus n tiddukla tadelsant ASAKA d tɣiwant n At-Yanni (APC) rran-as tajmilt  i Umusnaw d yeḥyan tutlayt d yidles nneɣ, Dda Lmulud At Mɛemmer.  I lmend n umulli wis 26 seg mi yemmut, smektan-t-d s wahil d-yesduklen tazuri, tamusni, tamedyazt, atg. Taṣebḥit-nni sɛeddan-d asaru n Ɛli Muzawi i yexdem ɣef Dda Lmulud. Asaru d-yesmektayen ayen yexdem d wamek d-yedda deg ubrid n usekfel n yidles nneɣ si tatut. S yin yella-d cna n terbaɛt d-yusan seg wexxam n yidles Mulud Mɛemmri n Tizi-Wezzu d tɣuri n tmedyazt sɣur Ḥsen Merric. Yiwen n umedyaz yuran aṭas yerna yessufeɣ-iten-id d idlisen. Uqbel ad kemlen ahhil nsen, ɣef 11h, rzan ar tmeqbert anda yenṭel Dda Lmulud At-Mɛemmer, ssersen tameqqunt n yizeǧǧigen, yerna wwin-d kra n awal akken ad t-id-ḥyun sdat n yinelmaden d tnelmadin. Mi yuɣalen ar tesnawit, slan i usarag i sen-d-texdem temyarut Massa Lǧuher Amḥis-Waksel, nettat tecfa-yas-d i Dda Lmulud yerna tura ɣef tsekla-s. Mi yekfa usarag, tezzi-d nnuba n tezlitt tamḥaddit i d-cna terbaɛt n yinelmaden n tesnawit. Akka i s-d-yuɣal wawal i Dda Lmulud i lmend n teswiɛt deg tesnawit n At-Yanni, i wakken ad yezgu yisem-is d umennuɣ-is ddren. 

<p style="text-align: right;"> Tarbaɛt n inelmaden  

  Tasnawit n At-Yanni “Si Lḥesen Uṭaleb” 

  
 Seg wakken icudd yisem-is akken ilaq i wayen ixeddem, ma nenna-d Rachid Aït Ali Oukaci ad d-nini din-din iqeddicen idelsanen. Netta i yellan, dɣa, deg uqerruy n Tesbeddit Takanadit i Tmaziɣt « Tiregwa ». Yid-s, newwi-d, deg tdiwennit-a, awal ɣef ddeqs n yisental. Hattan!

<p style="text-align: left;"> Aɣmis n Yimaziɣen : tefkam-d taggara-a igemmaḍ n umsizwer Rachid Alliche n wungal ifazzen i yewwi umaru Oulamara. Mmeslay-aneɣ-d cwiṭ ɣef wungal-a d usarag i d-iga ass n 17 deg yebrir. 

 <span style="text-align: justify;"> Rachid Aït Ali Oukacii:  tazwara, tanemmirt a gma Mhenni ɣef uncad-ik I wakken ad d-rreɣ ɣef yisteqsiyen-ik. S tidet Arraz Rachid Alliche d yiwen gar warrazen i tettak tesbeddit tiregwa yal aseggas. Win n useggas-a, iṣaḥ-d i Dr. Aomar Oulamara i lmend n wungal-is amaynut iumi isemma:  »Timlilit di 1962 » i d-yeffɣen deg tizrigin Achab. D ungal i d-yufraren gar 4 agi:</span>

 <span style="text-align: justify;">1-Abrid n twaɣit, Mazri, Tizrigin Tamagit;</span>

 <span style="text-align: justify;">2- Tislit n uɣanim, Rachid Bukherroub, Tizrigin, El Amel;</span>

 <span style="text-align: justify;">3- Timlilit deg 1962, Aomar Oulamara, Tizrigin Achab.</span>

 <span style="text-align: justify;">4- Tayri d teɣzent, Malek Menniche, Tizrigin Assirem.</span>

 <span style="text-align: justify;">Ɣas ulamma nezra belli mačči kan 4 i d-yefɣen deg useggas n 2015, maca ilugan n tesbeddit Tiregwa qqaren-d belli anagar ungalen i d aɣ-d-uznen, ama d imyura ama d tiẓrigin, i ara yettekkin deg umsizwer. Ihi wagi d izen sɣur-neɣ : deg yiseggasen i d-iteddun, imyura/tiẓrigin ur tettum ara ad aɣ-d-taznem ungalen i wakken ad kkin deg warraz Rachid Alliche. </span><span style="text-align: justify;">Ma yella d aḥric win sin n usteqsi-k, Tasbeddit Tiregwa tfureṣ tagnit-a i wakken ad nesfaydi seg tmussni n Dr. Aomar Oulamara, imi mačči kan d amaru s teqbaylit i yella, maca daɣen d aεebbaj-amciweṛ deg usefrek n tneflit d unadi amguri (Expert consultant en management de la R&amp;D industrielle) deg Fransa deg tkebbanit PSA-Peugeot. Ihi thegga-d yid-s 3 n yisaragen akked kra n tiddukliwin am ACAOH </span><span style="text-align: justify; white-space: pre;"> </span><span style="text-align: justify;">akked CCK.</span>

<p style="text-align: left;"> Ula d kečč tgiḍ-d yiwen n usarag deg unammas adelsan azwaw deg Montréal ɣef temḍerrit i d-ttawin wallalen n teywalt, yexḍan wid n tmaziɣt,  

 i yidles-nneɣ. Ahat ad aɣ-d-tawiḍ seg-s taḥawact d tameẓyant. 

 <span style="text-align: justify;">S tidet a gma Mhenni. D tawaɣit tameqqrant i yiqbayliyen, imaziɣen s umata, amek ‘’nnejmaɛen kfan, ɣef yiqerra-nneɣ i tt-fran, nutni ẓran, nekni ur nezri’’, akken yeqqar umedyaz afiluzuf Lounis Ait Menguellat. Asarag-a i yi-d-ihegga Unammas Adelsan Azwaw deg Montréal ass n 02 yebril 2016, iwumi ara iniɣ tanemmirt s tussda, riɣ deg-s ad suɣeɣ ad d-iniɣ “ABBUH», akken yeqqar umdakkel Arab Sekhii deg tceqquft-is taneggarut. ABBUH a tin i aɣ-yeḍran yal yiwen deg-neɣ ur d-yerri s lexbar, ladɣa isertiyen, d imawlan n tedrimt, d waggagen-nneɣ yettxemmimen. A ɛajaba! ugar n 50 n tiliẓriyin n Lezzayer i yessexṣaren allaɣ n uqbayli, amaziɣ s umata, yal ass. Ama s wudem n tkuzint, addal, isallen…, mačči d yiwet. Ur zmireɣ ara ad d-iniɣ da azal i yekka usarag-askasi i d-wwiɣ deg Montréall. Maca, tzemrem ad truḥem ɣer tansa-a ad twalim cwiṭ seg-s: </span>

  <span style="text-align: justify;">Telḥa-d tesbeddit Tiregwa tallit tamaynut segmi tessebɣas iqeddicen iseklanen, ladɣa amsizwer n tullisin deg useggas-is wis kraḍ.</span> 

  <span style="text-align: justify;">Amek twalam annect-a kunwi i yellan daxel-is? </span> 

 <span style="text-align: justify;">Iswi n Tesbeddit Tiregwa tebɣa ad d-tesken belli tutlayt-nneɣ tezmer, u nesɛa aṭas d wid/tid iẓewren di yal aḥric n tudert, ama deg tsekla, tussna, taẓuri, … Aslal n warrazen d taggazin d asebɣes i yiqeddicen iseklanen d tussna. Nger tamawt belli annect-a yebda la d-yettawi s lfayda, acku deg yiseggasen-a ineggura aṭas n wid/tid i aɣ-d-yettarun I wakken ad ttekkin deg timzizzlin n Tiregwa. Dɣa, ad farṣeɣ tagnit I wakken ad d-fkeɣ ismawen n wid/tid ifazzen s warrazen d taggazin n Tiregwa usaggas-a 2965/2966 (2015/2016), imi nemmeslay-d kan ɣef warraz Rachid Alliche deg usteqsi-ik amezwaru. </span><span style="text-align: justify;">Ad zwireɣ seg warraz Belaïd Aït Ali. Taẓrigt tis kraḍ, am tmezwarut (2014) d tis snat (2015), tɛedda akken iwata. Timsizzlet tella-d gar yulyu 2965 akked 1u n yennayer 2966. Mraw d seddis (16) i aɣ-d-yuznen tullisin. Tiregwa tesbedd-d taseqqamut n yinezrafen n wazal n 15 i yellan berra n tesbeddit. D tilawin d yirgazen i iqeddcen deg unnar n tsekla n tmaziɣt. Abellez yella-d am akka:</span>

 <span style="text-align: justify;">1. Malek Houd : Arraz amenzu, s tullist–is «Amsebbal Bu tneɛjab»</span>

 <span style="text-align: justify;">2. Lhadi Maâouchi : Arraz wis 2, s tullist-is «Amyezwar n yiderɣula»</span>

 <span style="text-align: justify;">3. Rachid Oulebsir : Arraz Wis 3, s tullist-is «Timlilit n yiḍ».</span>

 <span style="text-align: justify;">Ma yella d Arraz Ali Azaykou 2016 i yellan d amaynut. Arraz-a, ad yettunefk i yal Amaziɣ deg umaḍal i d-yefkan kra ifazzen ama deg tẓuri, tussna neɣ deg tsekla i tmaziɣt. Arraz-a n teẓrigt tamezwarut iṣaḥ-d ihi i umaru Acelḥi Mohamed Akounad. Argaz-a ilul deg 1950. Seg wasmi i yesɛa 20 n yiseggasen, netta yettaru ama d tasekla n warrac d yilemẓiyen (littéraire d’enfance et de jeunesse), ama d ungalen. Atan deg umedya wayen yura i warrac d yilmeẓyen: “Vasiliya Tafalkayt», “Tiddukkla», “Umiyy n illi-s n ugllid», “Gar taggmat», “Timilla iferrsen”. Ma yella d ungalen yesɛa akka ar tura 3: “Tawargit d imik” deg 2002, “Ijjigen n tidi” deg 2006 akked “Tamurt n ilfawen” deg 2012. Deg taggara, wid d tid akk i yewwin taggazin n Tiregwa i useggas 2015-2016 d wigi: 1.Taggazt Muḥend Saɛid Amlikec n tesdawit n Tubiret yewwi-tt Mass Mecat Mezyan seg At Leqser n Tubiret. D anelmad n Master aseggas wis 2 deg tesnilest tamaziɣt. ixeddem anadiyen-is ɣef “wemkan n tmaziɣt deg tsertit tazzayrit seg 1962 ar ass-a”. 2. Taggazt Mohend Arab Bessaoud n tesdawit n Tizi Uzzu tewwi-tt Massa Ourdia Houcine seg taddart n At Ouaṭas deg Imsouhal (Iferhounen). D tanelmadt n Master aseggas amenzu deg tusnamdant tadelsant, asenfar-is n unadi: “Tamagit tamaziɣt d lɣerba ɣer Yimaziɣen.” 3. Taggazt Massin Ouharun n tesdawit n Bgayet tewwi-tt Mazigha Mekdoud seg At Rzin deg Iɣil Ali. D tanelmadt n Master aseggas amezwaru deg trakalt tasnilsant, txeddem anadi-s ɣef waya dɣa. Taggazt i terbeḥ d tin ara tt-yallen ad taɣ aselkim ad teqdec yis-s. </span><span style="text-align: justify;">Rriɣ ad rreɣ lwelha d akken ad tili tmeɣra n tiririt n warrazen akked taggazin 2965/2966 (2013§2016) anebdu-a deg tmurt n yiqbayliyen am yal aseggas. Ugar n ttfaṣil ad tafem sya ɣer sdat deg usebter Facebook n tiregwa, Tasbeddit Tiregwa.</span>

<p style="text-align: left;"> Ɣef leḥsab-ik, ayen akka yettmagan deg tmurt sɣur tdukkliwin izad neɣ ixus?  

 <span style="text-align: justify;">Llant kra n tiddukliwin sefraḥent s wayen i ttmagint. Ur zmireɣ ara ad tent-id-adreɣ akk, maca tella gar-asent tiddukla n taddart-ik ACAF (Tiddukla Tadelsant n Adrar n Fad). Nekkni deg Tiregwa s tumert tameqqrant i nessuli tameɣra-nneɣ tis snat anebdu yezrin deg At Smaɛel. Am akken nga tin yellan uqbel akked tiddukla tadelsant n taddart Zoubga, wala tin i d-iteddun aseggas-a. Anda? Melmi? Ugar n ttfaṣil ar sdat. Ayen ilaq ad tezrem d akken Tiregwa tqebbel yal tikkelt ad aɣ-d-necdent tiddukliwin i wakken ad nexdem akken.</span>

<p style="text-align: left;"><span style="text-align: justify;"> </span><span style="text-align: justify;"> Tanemmirt a Mass Rachid Aït Ali Oukacii. Awal-ik n taggara.  </span>

 <span style="text-align: justify;">Tanemmirt i kačč a gma Mhenni i wayen akk txedmeḍ i tutlayt-nneɣ. S tumert tameqqrant i qqareɣ imagraden-ik i d-iteffɣen deg yiɣmisen i yuran s tin-nneɣ.</span>

<p style="text-align: right;"> Yesteqsa-t: Mhenni Khalifi 

  
 Ɣer Tezrigin L’odyssée, yeffeɣ-d “Poésie Kabylie (tamedyazt taqbaylit) n usdawan Mohand Akli Salhi. Adlis-a n tussna d win ara inefɛen isdawanen, inelmaden d yiselmaden. Mohand Akli Salhi d aselmad n tsekla di tesdawit n Tizi Ouzou. Gar wayen yura: “Etudes de littérature kabyle” (Enag,2011), “Poésie traditionnelle féminine de Kabylie. Typologie et textes” (Enag, 2011), “Kra n tsura i tɣuri n tsekla», “Taɣuri n tneqqist d usefru” (Tizrini Tira)…

  
 Deg wayen umi isemma :  » amṣaleḥ asnilsan  » yessumer-d uneɣmas Sliman Bekhlili yettwassnen ladɣa s tedwilt  » Xatem Sulayman  » ad d-yili useɛdel ger taɛṛabt d tmaziɣt deg tmendawt s usenṣeb n tmaziɣt d ad tettuḥettem tmaziɣt deg yiɣerbazen akk n Ldzayer yennumek ula d timnaḍin tiɛerbawalin ad tettuḥettem ɣef-sen tmaziɣt. Am wakken d-yessumer ad d-tili tlelli n wefran nugemmay s tlelli ger usekkil aɛṛab d usekkil alatini Maca yessumer-d daɣen ur d-yettili ara maḥyaf ger tutlayin tijenṭaḍin m tafransist ed teglizit ay yettwali d tutlayt n tussna tamaḍlant ay d-yuɣen akk amaḍal. D ayen d-yessbanayen belliiswi agejdan n tsumert-a d adafeɛ ɣef taɛṛabt s tukksa n tefransist. Maca tasumert (initiative) n Sliman Bekjlii ur tt-qbilen ara aṭas n Yibeɛtiyen d waṭas n Yiselmaẓriyen ay d-yewten deg-s s teqseḥ imi yesseɣdem (yesseɛdel) ger taɛṛabt d tmaziɣt acku deg tesnakta-nsen d iriẓrant (tamsirit, raciste) tamaziɣt ddaw uḍar n taɣṛabt kan ay d amkan-is Ur qbilen ara daɣen ad tettuḥettem tmaziɣt ɣef  » Waɛṛaben  » ɣas ma ttwalin taɛṛabt ilaq ilaq ad tettuḥettem ɣef  » Yimaziɣen  » … Win ara yessilqin deg yiswi asertan n tsumert-a ad yaf ɣas akken Sliman Bekhlili d Amaziɣ n Wawras yessawalen tamaziɣt yettwassen ugar s udafeɛ ɣef taɛṛabt d weḥqar udrig n tmaziɣt ladɣa imi werjin ay as-nesla yedda deg usuter n yizerfan n tmaziɣt. Yuɣ lḥal Sliman Bekhlili yettwassen aṭas s udafeɛ-ines ɣef tutlayt taɛṛabt d tesnakta taselmaẓrit. Annect-a d ayen ara aɣ-yejjen ad nxemmem belli iswi-is asertanuffir d asnerni n yiɣallen ara yewwten mgal tafransist, ara yesnernin tizemmar tiɛeṛbaẓriyin mgal tutlayt tafransist alamma d asmi ara tt-snegren deg yinurar nuseqdec ladɣa aɣerbaz, taɣamsa, inurar delsanen s yisem n useɛdel ger tefransist f teglizit… imir-n ad d-zzin ɣef tmaziɣt ad tt-meḥqen, ad uɣalen deg wawal am wakken nnumen seg 1962 ar ass-a. Wigi ulac deg-sen laman !<span style="white-space: pre;"></span>

<p style="text-align: right;"> Tiddukla Tadelsant Imedyazen 

  
 Ma drus 40% n tlawin i yettmagaren ugur n tarda ixerben ( troubles des régles). D acu kan, ddeqs seg-sent, ur ttarrant ara lewhi-nsent ɣer waya, ɣas tikkwal yezmer ad yeffer ddeqs n waṭṭanen neɣ ad d-yeglu s lehlakat, labeɛda wid n yidammen. I wakken ad tesɛum kra n tmussniwin ɣef tarda n tmeṭṭut d ssebbat n uxrab-ines, nextar ad d-nerr dduṛt-a ɣef kra n yestaqsiyen yeɛnan asental-a.

<p style="text-align: left;"> D acu-tt tarda ? 

 D ayen i d-iḍerrun daxel n lwalda. Iteffeɣ-d d idammen beṛṛa-ines ɣer tmeṭṭut yesɛan gar 13 d 50 n yiseggasen s unekcum n ddeqs n thurmunin. Tarda tettɣimi gar 4 d 6 n wussan, tettuɣal-d mkul 28 n wussan wer ma tella deg wussan-nniḍen. D abeddel yettḥazen talliyin-a (anqas neɣ azidi), rnu ɣur-s abeddel n tesmekta n yidammen i wumi neqqaṛ tarda ixerben.

  D acu i d-yettakken axrab n tarda ? 

 Anerni ixuṣṣen neɣ acelleqluq (kyste) n waskiwen, aṭṭan yettḥazen lwalda am ufibṛum, abeddel di tgella, tuzert, atqelleq d lxiq alqayan, abeddel n thurmunin , wigi akk zemren ad d-ẓẓaẓen, ad sbaɛden tarda ɣer tmeṭṭut . Yella diɣ, yiwen n waṭṭan mucaɛen ɣer telmeẓyin : aṭṭan n waskiwen yeččuren d icellequqen (syndrome des ovaires polykystique) ; yessexrab mlih tarda. Tikkwal, yessengar-itt. Llant tegnatin anda i d-igellu s tiɛiqeṛt.

  Melmi ara d-nemmeslay ɣef rwaḥ n tarda ? 

 Aɛeṭṭel n tarda iɛeddan tlata n wagguren, neqqaṛ-as : rwaḥ n tarda. Yeslalay lxuf meqqṛen, labeɛda ɣer tin ur nelli s tadist. S umata, tettḥaz tameṭṭut izewǧen deffir tadist, neɣ umbeɛd asexdem iḍullen n tɛeqqacin n uḥbas n dderya. Ula d aṭṭanen yezgan, lqella n wučči, atqelleq, zemren ad ldin tawwurt i wugur-a.

  Kra n tmusnniwin-nniḍen d yiwellihen. 

 Yesfek ɣef yal tameṭṭut yesɛan ugur n tarda, ad terzu s amejjay akken ad tnadi ɣef ssebba imi tezmer ad tili d aṭṭan yuklalen asejji lqayen, labaɛda imi assaɣ yellan ggar-as d dderya meqqeṛ . D acu kan, ilaq ad nẓer belli, tameṭṭut uqbel ad tt-teǧǧ tarda (50 n yiseggasen), tettmagar axrab n tarda s waṭas am yal yiwet, akken diɣ llant tid i d-yettlalen s tarda yettɣimin ddaw n 4 neɣ ugar n 6 n wussan wer ma tella d ugur.

<p style="text-align: right;"> Salima dali 

  
 Ttɛeddin yiseggasen, zerrin wussan mazal cfawat n tikli n 14 di yunyu 2001 reṣṣan deg wallaɣ n kra n wid d tid terza taluft n yizerfan n umdan. .

 Uqbel tadyant-a, mačči drus I d-yeḍran deg unnar, tazwart-is d tin n1963 yessenfufden amennuɣ almi d 1976 anda I d-tekker yiwet n terbaɛt n yilmeẓyen, Massin gar-asen, iwakken ad d-ssufɣen tadyant-a n yizerfan s annar n uskasi, taluft iɣef yesberber udabu n lawan-nni. Mgal lḥif d zzeyyar, ur zmiren leḥbus wala leqyud ad rren timedlin ɣef wayen izedɣen amdan s timmad-is, imi tudert-is turez srid ɣer wayen ssuturen wid tezdeɣ tebɣest s amennuɣ. Ama d tadyant n 1985 neɣ d tanekra n Tuber 1988, agdud azzayri s umata, aqbayli beddemma yebges iwakken ad d-yesseɣres ayen akken iɣef yettuḥerrem. Tamaziɣt-nni izedɣen amdan tegguma ad taf amkan-is, ɣas akken yeḍra-d uɣunzu n uɣerbaz deg useggas n 1994, ulamma yella-d unekcum-is s aɣerbaz maca adeg I tuɣ d win ibeɛden s waṭas ɣef wayen I yettutajun. Rrebrab isers-d buberrak, tamaziɣt tetteddu ɣef yixf n tfednan, mi tger aquddin ɣer sdat, ad d-temmager iɣeblan. Lḥasun, taswiɛt mačči d tin yessefraḥen, tamurt d tin yenkedwaren imi tadrimt txus, tafunast-nni I d-yetteẓgen ǧǧan-tt yimeksawen, agdud irkeb-it lḥir. Asmi i d-ddukklent akk temsal-a, tewweḍ tfidi s iɣes, ḥuh yaf-as ixef-is ! Imi am yal tikkelt, d At Dwala I yettuḥazen deg tasa. Massinissa Guermah yessufeɣ rruḥ daxel n lkazirna n yiǧadarmiyen. Din teḍra, din terwi, awal yuzzel am lebraq, yuɣ-d timnaḍin n tmurt n leqbayel yernu ula d ass amzun akken yettwafran : 18 seg yebrir ! Taluft-a thubb-d am waḍu, timesbaniyin, asuɣu, aɛeggeḍ…D taḥemmalt, win I d-tufa sdat-s tewwi-t. Imi Iqbayliyen d wid iwulfen tijmuyeɛ, yal tamnaḍt tessebded wid ara yemmeslayen s yisem-is, seg axerrub, ɣer taddart almi tewweḍ ɣer leɛrac. Tamnaḍt n Leqser deg Bgayet tger irebbi-s I yiwet n temlilit s wazal-is anda tettujerred yiwet n tɣerɣert n 14 n temsal tid I izemren ad d-sersent talwit ma yella kra n tririt fell-asent. Din dɣa, i d-tettuhegga tikli tameqqrant n wazal n krad n yimelyan n yimdanen ara yewwten agerz di tmanaɣt. Yeḍra-d wayen i d-yeḍran, gar yimejraḥ d wid yessufɣen tarwiḥt, ayen yebɣu yili, d tikli n lqern ! Amennuɣ yuɣ akk timnaḍin n tmurt n leqbayel, yegla-d s terwiḥin n waṭas n yilmeẓyen ! 127 I iruḥen d asfel, amennuɣ I d-iḥellan amḍiq n tutlayt taɣelnawt I tmaziɣt uqbel ad tuɣal d tunṣibt deg yennayer yezrin. Ass-a, tidmi-nneɣ ad truḥ srid ɣer yilmeẓyen-a yeɣlin d asfel iwakken ad tifrir tafat fell-aɣ. Acku tatut n umennuɣ-nsen d timenɣiwt tis snat. Ṭṭest di talwit !

<p style="text-align: right;">  S. M 

  
 Seg tgemmi turtangawt (patrimoine immatériel) i inuḥen deg tama n Timimun, aɣir n Adrar, ulac win i ur nesla s Uhellil n Tgurarin (Gurara). Yuɣ lḥal, d Lmulud n at Mɛemmer i yellan d amezwaru seg Tezwawt i as-yefkan azal i tgemmi-ya ed yizlan akk i d-ttawin s yisefra yimezdaɣ n temnaḍt-nni, mi yerza ɣer dinna deg useggas n 1971 lwaḥi ed yiwen n umussnaw afransis deg uẓawan, anida i iga anadi alqayan ɣef wansay-a-nsen yerna yessekles-d izelwan-nni. Syinna, deffir-s llan wiyaḍ i yerran awellih-nsen ugar ɣer tgemmi-ya i yettwaɛeyynen, yuɣ lḥal, d tigemmi turtangawt tamaḍlant (patrimoine immatériel mondial) sɣur UNESCO seg useggas n 2005. Sem (lǧemɛa) iɛeddan ay tettwaseqqef ihi deg Timimun teẓrigt tis tẓa n useggas-a n Uhellil n Tgurarin, ideg ttekkant ma drus 28 n trebbuyaɛ tidiganin (locales). Deg yizlan akk i d-ttawin at Tigurarin s yisefra, ad naf wid icudden ɣer tesreḍt ed teflest (foi), maca daɣen ula d wid yeɛnan tudert-nsen n yal ass ed wayen i d-iḍerrun: am wayen i ten-yesferḥen, tadukkli-nsen, imennuɣen-nsen…atg. Am yisefra n ddeqs n yimedyazen iznatiyen i yettwaḥessasen, ɣas ini, ala deg tegnit-nni. Ma nemmeslay dɣa ɣef yimedyazen iznatiyen, ad naf seg-sen wid i mazal ṭṭfen deg teznatit, ḥerrzen-tt, sekfalen-tt-id, sissinen-tt. Imi ula i tfaska n tmedyezt n Udrar n Fad, ɣas yeggug ubrid, usan-d acḥal n tikkal.<span style="white-space: pre;"></span>

<p style="text-align: right;"> Mhenni Xalifi 

  
 Mass Meniche d amaru u d aselmad i iqedcen deg unnar n tmaziɣt. Tayri-is i tmaziɣt d tiktiwin-is, demmerent-t ad yaɣ abrid n tira. S lferḥ d ameqqran i d aɣ-d-yerra ɣef yisastanen-nneɣ.

  Aɣmis n Yimaziɣen: Deg kra n wawalen, mmeslayeɣ-d ɣef yiman-ik? 

  Abdel Malek Meniche:  Luleɣ ass n 27 deg waggur n yulyu 1963, deg Imceddalen i d-yezgan deg tɣiwant n Mayyu deg lwilaya n Tubiret. Lliɣ yakan d aselmad n tutlayt n tmaziɣt deg uɣerbaz alemmas (C E M) n Ibn Khaldoune d tesnawit Abderrhemane Mira. D aneggal, d amaru atrar s tmaziɣt imi uriɣ yakan 11 n yidlisen s tutlayt n tmaziɣt, iɣef ara d-nawi awal deg tdiwennit-agi. 

  I melmi tebdiḍ tira? D acu i d-ak-yessawḍen i wakken ad terzuḍ ɣer tira n yidlisen? 

 Bdiɣ tira n yidlisen deg useggas n 2001, asmi sεiɣ 37 n yiseggasen deg leεmer-iw, i d-suffɣeɣ adlis-iw amezwaru. Ussan-nni, lliɣ d aselmad , xas akken tira ḥemmleɣ-tt asmi lliɣ d anelmad. Ma d tamentilt i yi-iğğan ad awiɣ abrid n tira, seg wasmi lliɣ d aselmad i wallaɣ belli yella lexsas d ameqqran deg yidlisen n tmaziɣt, ladɣa win yerzan aselmed. Imi daɣen, aṭas i yettnadin ad lemden tutlayt-nsen, maca ur d-ttafen ara awfus ara ten-iεiwnen, dɣa xemmeɣ i wakken ad d-sizergeɣ timsirin i slemdeɣ u mazal la selmadeɣ deg yidlisen, i wakken ad d-aruɣ ayen ara ten-iεiwnen, swayes ara ad d-sfaydin meqqar.

  Ahat tirmit-ik deg uselmed n tmaziɣt tεawen-ik aṭas deg tira s tmaziɣt, meslay-aɣ-d ɣef wanecta? 

 Asmi lliɣ d aselmad, ssarameɣ tamaziɣt ad tuɣal, ad tesεu amkan deg tudert-nneɣ n yal ass, ad tili d tutlayt ara yesseqdac umdan, i wakken ur tettɣimi ara d tuffirt. D tidet, tirmit-iw deg uselmed n tmaziɣt tεawen-iyi i wakken ad aruɣ idlisen yerna s tmaziɣt. Mačči d aselmed-is kan, maca uqbel anect-a, tella leḥmmala-nni n tmaziɣt, d timeɣnest-nni-ines i d-aɣ-yeğğan ad naru u ad neqdec deg-s.

  Imi kečč telliḍ yakan d aselmad n tmaziɣt, d acu i d tamuɣli-ik ɣef uselmed-is deg uɣerbaz? 

 Si tama, yeffeɣ leεtab ɣer tafat, imi ayen yellan d targit yuɣal d tidet deg useggas n 1995, asmi tekcem tamaziɣt s aɣerbaz azzayri. Ma si tama-nniḍen, mazal amennuɣ ad ikemmel alamma tuɣal d tutlayt am tiyaḍ. Imi mazal urεad tewwiḍ s amḍiq i as-iwulmen, ladɣa deg uɣerbaz, teḥwağ aseggem, ama d ayen yeεnan akud neɣ deg wazal-is…atg. 

  Amek iga usurif-ik amenzu deg usizreg? 

 Asurif-iw amezwaru deg usizreg n yidlisen, wwḍeɣ almi fecleɣ imi ḥfan iḍarren-iw deg tikli. Qelbeɣ akk tizrigin yellan ama dagi deg Tubiret ama deg Tizi Uzzu ama deg Lezzayer Tamaneɣt, ulac win i yi-yennan ih. Ґer taggara, teqbel tezrigt “El Baghdadi”, i wakken ad d-.tesuffeɣ adlis-nni iwumi semmeɣ « Aselmad-iw n Tmaziɣt -1” deg useggas n 2001.

  Achal n yidlisen i d-tessufɣeḍ yakan? S wacu n tutlayin i d-ffɣen? 

 Seg 2001 ɣer ass-a, sazergeɣ-d 10 n wungalen s tutlayt n tamaziɣt, amenzu yella-d deg useggas n 2001. Deg yimawalen uriɣ kraḍ, amezwaru Tamaziɣt – Tafransist, yeffeɣ-d deg 2005, ma d wis sin d Tamaziɣt – Taεrabt, yeffeɣ-d deg 2006. Ma d wis tlata d asegzawal Tamaziɣt – Tamaziɣt, i d-yeffɣen deg taggara n 2013. Ma d ayen yeεnan aselmed n tmaziɣt, sazergeɣ-d ukuẓ n yidlisen . Amezwaru deg 2001 d “Aselmad-iw n Tmaziɣt -1-” d usuḍen wis sin deg 2003. Wis tlata isem-is « Ad lemdeɣ tamaziɣt 1AM », suffɣeɣ-t-id deg useggas n 2004. Ma d wis rebεa « Asurif amezwaru di tmaziɣt » i d-yeffɣen deg useggas n 2006. Ma deg wayen yeɛnan ungalen, tura akk uriɣ-d kan yiwen : yeffeɣ-d deg 2015 s uzwel “Tayri d tezɣent”. Idlisen-agi, tuget deg-sen, ffeɣen-d ɣer tezrigit “Asirem”. Am wakken daɣen i d-yerrna yiwen n CD n uselmed i wrrac imecṭaḥ.

  Meslay-aɣ-d ɣef udlis amaziɣ, ladɣa ungal, imi kečč s timmad-ik d aneggal? 

 Zemreɣ ad d-iniɣ belli ungal amaziɣ ur yewwiḍ ara ɣer umkan i d as-ilaqen. Adlis amaziɣ, ilaq ad yili am netta am yidlisen-nniḍen, imi tamaziɣt d tunsibt deg tmendawt. Ulamma aṭas ara d-yetteffɣen n wungalen, maca mazal ur yufi ara iman-is gar tewsatin-nniḍen.

  D acu i d tamuɣli-ik ɣef tira s tmaziɣt s umata? 

 Deg tallit-agi taneggarut, la nettwali belli aṭas n yidlisen ara d-itteffɣen deg yal aḥric n tẓuri neɣ n yidles, d ayen yesferaḥen aṭas aṭas. Ladɣa tamedyazt imi la d-tettefeɣen mliḥ iseggasen-agi ineggura, maca llan ula d ungalen, tullisin, timucuha, timezgunin…atg. 

  Acu ara asen-tinniḍ i yimura imaynuten? 

 Imyura imaynuten, ilaq ad sizedgen tira-nsen, wa ad tt-id-sizregen, i wakken ad tt-ɣren medden. ssarameɣ ncallah ad ugten wid yettarun s tmaziɣt, am wakken daɣen ara ṭuqten imeɣriyen n tmaziɣt. Ttmeniɣ daɣen ad kemmlen amenuɣ s tira-nsen, ama ɣef yidles, ama ɣef tgemmi, ama ɣef wansayen…atg. 

  Amek i yezmer wungal ad iεiwen tutlayt? 

 Imi ungal, yettili-d deg-s uḥraz n tutlayt, daɣen d win i d-yessebganen amek yettidir ugdud-nni, i yesseqdacen tutlayt-nni. Yak s ttawil n yidlisen ladɣa ungalen, i nessaweḍ ad nissin amek ttilin igduden deg tudert-nsen n yal ass, mebla ma nerza ɣer tmurt-nsen. S wungal ad d-teḥliḍ amkan-ik, wa ad tefkeḍ tagnit i wiyaḍ akken ad ak-issinen yigduden-nniḍen.

  Amek i ilaq ad yili umaru neɣ umeskar deg tmetti? 

 Amaru, uqbel kulec, ilaq ad iḥemmel taɣuri d tira, acku ur yezmir ara yiwen ad d-yaru ungal ma yella ur yeɣri ara ungalen. Ilaq daɣen, ad yili d win yettεawanen timetti, i wakken ad tt-rfed iman-is. Am wakken daɣen ilaq ad d-yawi ayen ara d-yaru iseɣ d ubaɣur i tmetti-ines, ladɣa ma yella wayen akken yura d amaynut. D netta ara d-yinnin ayen yebɣa d wayen yuggi ugdud, s ttawil n yizen yesεedday deg tira-s.

  D acu n yisenfaren i tessewjadeḍ sya ɣer sdat? 

 Isenfaren mačči d yiwen mačči sin, imi sεiɣ aṭas n yidlisen i iwejden i wakken ad d-ffɣen, maca ama d tazmert ama d idrimen xussen tasiεt-a. Imi nekk aql-iyi ɣef uqerruy n tezrigt “Asirem”, dɣa ttezwiriɣ deg wayla n medden, ttağğeɣ axeddim-iw d aneggaru. Sya ɣer sdat, ad d-suffɣeɣ ungal-iw wis sin, d yidlisen n uselmed n tmaziɣt.

  Awal-ik n taggara… 

 Nessaram d akken leεtab n tmaziɣt, ad yeffeɣ ɣer tafat, tanemmirt-ik a mass Adaoun imi tgiḍ azal i nekk d leqdic-iw adelsan, tanemmirt s tussda i Uɣmis n Yimaziɣen (La Dépêche de Kabylie), imi i yi-iga amkan deg isebtar-is. Slam-iw ɣef wid i yi-ḥemmlen d imeɣriyen-inu di yal amkan. <span style="white-space: pre;"> </span> <span style="white-space: pre;"> </span> 

<p style="text-align: right;">   Yesteqsa-t Adaoun Abdelghani 

 
  
 Aṭas n twaculin i yebdan ttheggint iman-nsent akken ad fɣen ɣer lexla ad d-leqḍent azemmur.  Aseggas-agi, xas akken lɣella –agi teslek-as i tizzitt n uzemmur i s-yefkan tiyita ilindi, maca ur temniɛ ara deg iɣamacen. Tallit iwedjiben as tiniḍ d aseɣzef n unebdu, ula d tiqit n lehwa ur d-gli yas asmi d-tekcem. Ayen yeǧan azemmur yeqqim kan akken yella deg kra n imekwan, ladɣa deg iẓuṛaṛ anda tizmrin ulac anda ara d-summent tiqit n waman.  Lḥebb d ameẓyan am cilmun, taglimt-is tekmec ɣef yiɣes. Atas deg-s ur yeṭṭif ara iman-s  sufella n tzemmurt. Yefruri-d ɣer lqaɛa uqbel ma ad yebb. Deg kra n tɣiwanin n Bgayet, imdanen bdan yuɣ lḥal ajmaɛ n lɣella-nsen. Imezdaɣ n taddart Tibane, d-yezgan di tɣiwant n Sidi Aïche, fɣen ɣer lexla ddeqs aya. Atas deg-sen nnan-d d akken aseggas-agi bdan uqbel lawan alqaḍ n uzemmur. Sebba ten-yeǧan ad bdun ajmaɛ n lɣella-agi d lḥamu id d-yessefrurin yak azemmur ɣer lqaɛa. “Leqwaɛi n tzemrin yak ssan-t uqbel lawan. Senttif ad d-nejmeɛ aya-gi yellan, wala ma neǧat iḍaɛ», id d-ennan kra n imezdaɣ d-nmuger.

 Deg kra n tɣiwanin n lwilaya n Tizi wezzu, tizemrin ur sefrahen-t ara. Ifurkawen yettawiten waḍu. Llan-t kra ur d-eǧin-t ula d aɛeqqa. Dagi, tiwaculin mazal ur ɛnin-t ara ad d-sufɣen-t ttawilat sexdamen-t deg tallit-agi. Imextafen, tisennajin lak d lbican mazal-iten nnejmaɛen deg imekwan-nsen. Anda yegget lxir, imdanen fɣen, akken kan iɛedda ugeffur, ad cerwen leqwaɛi n tzemrin-nsen w’ad ksen tizzuyin d yemɣan nniḍen yegman ddaw neɣ tama n isekla. Ayen ara sen-yessishlen ajmaɛ n lɣella-nsen.

 Di tama n Tugirett, imdanen yeffeɣ laɛqel mi walan iɣamacen n iweǧ iben ikemlen taɣart i wayen yellan yuɣ lhal yeqqur, yuɣal-iten-id rruḥ deg mi d-esawa, acku tugdi mazal-itt deg wulawen. Ula d nutin ur ttzuxxun ara aseggas-agi s lɣella ara d-awin. <span style="white-space: pre;"> </span>            

<p style="text-align: right;">Fatiha K.

  
 Gar-aneɣ d kra n wussan, Tuddsa n wid ur nettwali n twilayt n Bgayet ad theggi iman-is akken ad tili i walmend n ugar n mraw d ameɛḍur, i ara yerzun ɣef Wammas n Usileɣ Asadar (Centre de Formation Professionnelle) n Bgayet. Tura s useggas-a, ad tili tuddsa-ya tessaweḍ ad tesuddes i useggas wis kraḍ asileɣ-a i wid mu nessawal « iderɣalen », yettusemma n wallen. Imdanen-a ihi, ad ssawḍen deg teɣzi n 12 n wayyuren ad d-awin agerdas ara asen-yefken azref ad qedcen deg walbaɛḍ n tkebbaniyin neɣ n tdeblin. Anect-a iban yella-d s tallelt n unemhal n Wammas n Usileɣ Asadar, maca daɣen s tin n Tmehla n Tigawt Tinmettit (DAS) n waɣir n Bgayet, skud sɣur-s ay d-yettas udrim ilaqen. Aselway n tuddsa-ya mass Ɛisani Ɛebdelḥakim yenna-aɣ-d dakken umuɣ (liste) n yinelmaden i ara yeɣren aseggas-a yeččur, maca yefka-d ttiɛad i wid yebɣan ad ttwasilɣen qabel, ad heggin iman-nsen i uxdam n sin neɣ tlata n lekwaɣeḍ kan imi tiwwura-nsen zgant ldint. Asileɣ ɣef wacu i d-ttɛeddayen yimdanen-a i ur nettwali ur yelli d uwɛir ɣef leḥsab n wid ijerrben yakan. Imi deg tazwara ad asen-slemden yiselmaden agemmay-nsen uzzig, win i sseqdacen s yifassen-nsen. Mi ara kksen aqeddic amenzu, ad yettwassemres ɣef yinelmaden wahil ideg ara ɣren allalen-a atraren n teywalt (communication) ; amezruy-nsen, azal-nsen, nnuba-nsen, akked yineɣmisen akk i ten-yerzan. Aḥric-a n wahil ad yemmag deg ddeqs n wakud alama gzan yinelmaden s telqey amaḍal-a n tilifun ladɣa, imi fell-as i xeddmen asileɣ. Syin akkin, mi ara ilin yinelmaden ugmen-d xilla n tmussniwin timeẓrayin, ad ɛeddin ɣer uqeddic n tidet : winna n usemres. Akken ma llan yinelmaden ad ɛeddin ɣer tigawt: ad yettwasres sdat n yal yiwen tilifun yersen (fixe), bac ad lemden amek ara ssiwlen i kra n wuṭṭun, amek ara refden i tiɣri, neɣ amek ara ceyyɛen win i d-yessawalen ɣer yizireg wayeḍnin. Mi ara lemden dayen amenzay n twuri-nsen tamaynut, ad sɛun yimdanen-a i ur nettwali agerdas n uɛessas n tilifun (standardiste). Dɣa yiwen seg wid i d-iḥellan agerdas (diplôme) ilindi yenna-aɣ-d: « Aseggas-nni i ɣriɣ dinna akked yimdukkal d awezɣi ad t-ttuɣ. Tura aql-i d axeddam s tallelt n la das. Ɣas ma lexlas ur igerrez, maca akka wala ulac maḍi. Ilaq ɣef yal aderɣal ad yeg asileɣ-a ». D asileɣ s wazal-is, skud d ayen ara yeǧǧen ameɛḍur-a ad yekcem ugar deg tmetti. Yuɣ lḥal, ula d internet akked wallal n uselkim tenwa tuddsa-ya n wid ur nettwali n Bgayet ad t-terr gar yifassen n wid ukud tlehhu, lemmer mačči d aḥraq i yettwaḥreq tikkelt yezrin uxxam n yidles n Bgayet anda ttuɣ dduzan-a. Ɣas ma yella, anemhal n uxxam-a yefka-yasen amiru (promesse) dakken ad asen-iqeɛɛed taluft deg wakud iqerben. 

<p style="text-align: right;">Mhenni Xalifi

  
 Uggur n lexṣaṣ n waman n tisit d win id-yettuγalen yal tikkelt di deqs n temnaḍin n lwilaya n Tizi-Wezzu xarṣum di tsemhuyt (saison) n unebdu. Maca tikkelt-agi lexṣaṣ d win id-ibanen γef zik lḥal urεad lawan, seba n unebdu i ikecmen s lahmaq, rnu aheggan i iruḥen d aγurar. Γef aya imezdaγ n tadert Tizi n Wegni di tγiwant n Yiεekkuren begnen-d lγiḍ-nsen s zdat n waγbel-agi i ten-icewlen, imi nnig n 35 n wussan ur-sεin tiqit n waman deg yexxamen-nsen. Dayen iten-idegren akken ad-teqsaden tiliwa, laεwansar d lebyur d anadi γef tiqit n waman s wayes ara-ksen fad. Maca, ayen lexṣaṣ-agi yettuγal-d yal tikkelt, γas akken idurar leqbayel d iγbula n waman? Si tama niḍen, ayen abarağ n Taqsebt yesway timnaḍin n berra, ttewḥarmen imawlan-is deg-s? dagi is-yenna  » Aγyul n Baba d Jeddi, rniγ rrekba n deffir ».<span style="white-space: pre;"> </span>           <span style="white-space: pre;"> </span>       <span style="white-space: pre;"> </span>                  

<p style="text-align: right;"> Islam Bessaci

  
 Ɣas ma ɛeddan kra n wussan yuklal ad d-nemmeslay fell-as, imi tamsalt terza amezruy i iresxen deg uqerruy. Wagi d leqdic i yemmugen deg twilayt n Tubiret, tamnaḍt n Rafur, taddart n Yiwaqquren, ass n ssebt 06 di deg mayu yezrin. Sin n leqdicat i d-thegga Tejmaɛit n Yimezdaɣ n Rafur, anda i d-smektan tidyanin i iga Urumi deg wass yecban ass-n, aseggas n 1957deg lawan n tegrawla. Settin n yiseggasen i iɛeddan ɣef tseɛtin-nni timcumin ideg Afransis yehjem ɣef Yiɣẓer n Yiwaqquren yexdem dinna afarnas s yidim d asemmaḍ. Yesreɣ taddart-nni, yehdem ixxamen-is ɣef qeddac n tmentilin. Gar-asent tiḥerci d tebɣest i kesben yimezdaɣ-is, d nnuba tameqqrant i sɛan deg uɛiwen n yimjuhad s wayen umi zemren akken ad sɣelben ɣef lɛesker n Fransa. Ass-nni dɣa ɣlin aṭas n yimeɣrasen d iseflan, mmren-d yidammen seg tfekkiwin n wid yemmuten d wid ijerḥen. Ma d wiyaḍ sellken iman-nsen seld ssawḍen rewlen ɣer watmaten-nsen di taddart n Lejdid n Yiwaqquren, kra nniḍen kecmen ɣer tudrin i ten-iqerben… Imezdaɣ n taddart n Yiɣẓer n Yiwaqquren rran tajmilt daɣen i 52 n yimeɣrasen i yemmuten di umkan Tala ass n 19 di duǧenber 1959. Ad d-nebder kan belli leqdic-a iwennɛen yeḥḍer deg-s lwali n twilayt n Tubiret mass Mulud Crifi i wwin yimsuddsen ɣer lɛenser n yiɣẓer n Yiwaqquren, yeswa-d aman isemmaḍen, syin rran ɣer tmeqbert anda xedmen ddqiqa n tsusmi ɣef yiẓiɣren n tegrawla, seg 1954 alama d 1962. Iɛeggalen n Tejmaɛit n Yiɣẓer n Yiwaqquren budden i lwali akatar (cadre), netta daɣen si tama-s yefka-asen-d tanaga n yiseɣ. Deffir tigawt-nni, lɣaci, iɛegallen n tejmaɛit , lwali akked urabaɛ-ines ulin srid ɣer Tala. Dinna dɣa i yesres lwali aɛemmur n yizeǧǧigen ɣef larwaḥ n yimeɣrasen n tegrawla, mbeɛd fkan asawaḍ i yimjuhad i iɛacen imenɣi-nni n duǧenber 1959, ḥkan-d ɣef wayen yeḍran. « tɛedda tegnit s ugerrez ɣas ma d ccɣel awɛran, imi tameɣra-agi tella-d deg udrar mačči deg uẓaɣar. Nmuger-d kra n wuguren, gar-asen win n waḥbas n tkeryas, lameɛna imsuddsen ufan-as-d tifrat ». I d-yenna yiwen seg yiɛeggalen n Tejmaɛit n Yiɣẓer n Yiwaqquren. I d-iberrḥen ula d tumert-is imi ulin lɣaci s waṭas, tiwaculin, irgazen, tulawin, arrac, tiḥdayin, igardan, imɣaren akked yinebgawen ɣer udrar-nni. Rnu, tella-d lweɛda n seksu, ččan merra wid i iruḥen ɣer din.

  Kaisa Khalifi 

  
 Tala-Tgana, d taddart. D taqdimt n lqedma, tecfa-d i yilel asmi yerɣa. Aẓar-is, d amaziɣ, yekka-d sennig tillay.

 Wid i d-yecfan, qqaren-d belli imezwura n taddart n Tala Tgana, frurin-d seg Udrar At Qḍiɛa seg lɛerc n Wat Jennad i d-yeṭṭfen seg Yizrexfawen seg temnaḍt n Uẓeffun alama d asun n Wagnun terreḍ akkin s At Leɛder d Yiɛeẓẓugen.D taddart akk meqqren deg tɣiwant n Friḥa. Tebḍa ɣef 10 n yiderma: At Brahem, At Jgala, At Mḥend, Ibesɛayen, Ibucuken, Iɛeddiwen, At Yusef, At Ugnun, At Wakli d Yiqejjiḍen.Tala-Tgana, d awal n tmaziɣt. d uddis, deg-s sin yimuren: tala, d aɣbalu, d adeg ideg umẓen waman, ma d tagana, d tagrumma n yisekla d wunan, meḥsub d agama, ɣas akken tura, tiliwa-ines, nqedwant, ta, yečča-tt umadaɣ, ta, yuwi-tt usyax, ma d tiyaḍ grurjent akk. Imezdaɣ, ad tesɛu azal n 2500 d amdan. Amur ameqqran deg-sen, d inuwar; kra niḍen, d ifellaḥen, ma d wiyaḍ, d iminigen. Tala-Tgana, tezga deg Tɣiwant n Friḥa, deg lɛerc n Wat Jennad. Tebɛed ɣef temdint n Tizi-Uzzu azal n 40 n yikilumitren. Tigti n yixxamen-is, bnan s uẓru n tfezza. Abrid ameqqran i tt-icergen deg yiɣir n ufella s iɣir n wadda, yebḍa taddart ɣef sin. Rnu ɣer-s 4 n yiberdan igezmen iderma s uglawi, ttawin seg ugmuḍ ɣer utaram. yal lḥara, tesɛa abrid i d-yessufuɣen ɣer ubrid agejdan. Ɣer tama n ufella, yesburr-as, s tecḍadt-is, ugerram Wenṭaja, ma d Aẓru d Udrar At Qdiɛa, d nutni i as-d-yerran tili i tiṭṭ yebɣan ad tsigg ɣer yilel.Ɣer unẓul, tama tayeffust, d Ajerrar, ijifer i d-yeffɣen seg timiḍt-is, ma d Lmajen d Mleɣni, d agmir n yizuɣar-is. Ɣer utaram, d Timerzuga d Wat Buweɛli, tesburr-asen s yiferr-is. Ɣer ugmuḍ, d Tagersift d Yixerban, zik llan yid-s d atmaten uqbel ad d-srifgen seg uwdef, ma ɣer ugmud n ugafa, d Aɣrib n Letnayen iɣer d-rezzun yimdanen at tnezzut d nniya asmi tedres tgella. Tura, agadez-nni ur d-yeqqim deg-s kra, imi ula d arraw-is ara as-igen leqrar, unagen anda niḍen. Ɣas akken, Tala-Tgana , d taddart, ad tafeḍ deg-s ayen tebɣiḍ: aɣsur n tujjya, snat n leqhawi, tiḥuna, d waṭas n tnufa tideblanin. Tamazna, taɣunt n tɣiwant akked unrar n ddabex. Tla 4 n leǧwameɛ: lǧameɛ n Teɛwint, lǧameɛ n Tqeccuḍt, lǧameɛ alemmas, lǧameɛ n wadda. Lǧameɛ n Tqeccuḍt, d isem-is i d awal-is, deg-s ay gerrwen wat–taddart i uqesser d unecreḥ; zik, deg-s ay neǧren ayen tteḥwiǧen i tkerza; ar ass-a, mazal-t ibedd am uɣudid, yezba i tillay n umezruy. Ma d lǧameɛ alemmas, d netta akk i d ameqqran deg-sen imi ulsen-as lebni deg yiseggasen n 70.Yuɣal i tẓallit d yigerwan imeqqranen n taddart. Tala-Tgana, tennezwa, tennecraḥ, tzemreḍ ad twaliḍ alamma d anda i d-yerra yigli tilist : Adrar n Jerjer, Larebɛa n Wat-Yiraten, Lǧemɛa n Sariǧ, At Yeǧǧer, iɣefdeg n Tizi-Uzzu, Tiqubɛin. Ma tmuqqleḍ d asawen, igli-inek, d Tiggit n Ugni Ucerqi ara ak-id-yerren agdil i wallen-ik. Tura akka, taddart tessemɣer ijufar-is ɣer yal tama, ɣer zelmeḍ, ɣer yeffus, d akessar d usawen, armi tuɣal tenṭeḍ d tudrin i as-d-yezzin: Aẓru d Tmerẓuga. Ma ɣer sdat yiɣzer, d At Jenged ara ak-id-iqablen s yiṣuken-is imaynuten d ubrid n ukerrus i icerrgen gar-as d tin i t-id-iɛeḍsen. 

  Ali Lounis 

<div> 
  
 Ṛamḍan, atan i bedded ɣef tewwurt. Mazal kan kra n wussan akken ad « yaweḍ »! Deg waggur agi i tettili twizi gar yemdanen, akken ad sɛeddin aggur-agi n « laẓ » akken ilaq lḥal. Aṭaṣ n twaculin tettaṭaf-itent tugdi, acku ẓrant belli ilaq-asent tadrimt, yerna s waṭaṣ. Ayagi, mačči akk tiwaculin yesɛan allalen akken ad qablent sidna Ṛemḍan, anda sṭuqutent tuččiyin. Ihi akka, tiwizi ilaq ad tili gar yemdanen i lmend n igellilen, akken ad ččen akken ilaq. Deg tama n Iɣil Ɛli, i d-yezgan deg unẓul n t’wilayt n Bgayet, yennulfa-d akken yiwen usmil (comité) i cudden ɣer « Agur Azeggaɣ Azzayri » neɣ le Croissant Rouge Algérien. Ɣas melmi kan, asmil-agi yelli tawwurt-is deg yiwen wemkan iwumi ssawalen « Jeddi gaḥtut », deg Iɣil Ɛli. Imdanen-agi bdan leqdic nsen s t’ɣiwla, imi jemɛen, i tikkelt tamezwarut kan, azal n 110 iḍellaɛen yettuferqen ɣef yigellilen, d ttuǧǧal akk d yigujilen n tama-agi. Dayen yessefraḥen aṭaṣ, yerna imezdaɣ n t’ɣiwant n Iɣil Ɛli nḥafen aṭaṣ, imi tiwaculin ur ellin-t ara deg liser akkit ! Agur-agi azeggaɣ yewwi-d yides « tiwizi » i yigellilen d yimaɛḍar n Iɣil Ɛli. Akka, tezmer attgerrez teswiɛt, imi tagmatt lakked d lemɛiwna yennerna azal nsen deg t’metti. Akken yebɣu yeṣɛeb Ṛemḍan, tiwizi at qabel akken ilaq. « Dayen i yessefarḥen dayen kan, ass-mi id d-yeffeɣ usmil (comité) n Uggur Azeggaɣ deg t’ɣiwant nneɣ. Mači ɣas d ttuččit kan i ferqen, ula d dwa lakked d yiselsa i yigellilen d yimaɛḍar n t’ɣiwant nneɣ. S-yillu ar ferḥaɣ i kra dayagi ! » akka iɣ-d yenna yiwen n-umezdaɣ n tama-agi n lɛarc n-At Ɛebbas. Akka ihi, Agur Azeggaɣ n-Iɣil Ɛli yebda i « leqqeḍ », ussan-a, tuččiyin lakked yisufar ilaqen akken ad sɛeddin medden ur nesɛi ara aggur n Ṛemḍan akken ig laq lḥal. D-acu kan aɣbel n usmil-agi « Azeggaɣ » yella-d ɣef ayen yeɛnan aṣiweḍ n yisufar n-učči (Transport des denrées alimentaires).  Asmil-agi ur yesɛi ara takerrust akken ad yessiweḍ isufar i yigellilen n t’ɣiwant i zedɣen deg tuddar i baɛden, am Taẓla, El Qelɛa, Buni, At Sraj, Tabuɛnant d tiyaḍ. Maca, agnu-agi ur yeswexxir ara ɣer deffir irgazen-agi yesnen d-acutt t’wizi lakked tagmatt !

<p style="text-align: right;"> Syphax Y. 

  
 Aṭas i llan ttraǧun seg wid iḥemmlen tigejdit-a n ccna azwaw ad walin muggen, ffɣen-d dayen sin n yisura-nni iɣef tella tessawel-d Malika Meɛtub tazwara n useggas n 2013, ed ideg d-tluɛa kra n wid iḥemmlen anaẓur-a, kra n wid yellan d imekdiyen-is, neɣ s umata kra n wid iḥulfan iman-nsen d imeɣnasen, ad ttekkin deg twizi-nni ulama s ddrur n tedrimt. Axdam-a n sin n yisura n Lwennas n Ayt Lewnis – yiwen ɣef ubaraz-ines (concert) awḥid, win sin ɣef umecwar n ccna i d-yewwi – yella yehwa i waṭas n Yizwawen ed Yimaziɣen merra skud ad asen-d-tas tegnit ad walin ttiɛadat n ccna n unaẓur s tɣara igerrzen DVD, rnu ad walin ahat kra n tugniwin i ur ẓran, neɣ d ineḍruyen s wazal-nsen deg tudert n Lwennas.

 Imi acennay-a anaẓur bu taɣect yesdegdigen yekcem yakan taɣlalt (éternité) akken i t-id-yenna, rnu daɣen acḥal i yellan ulac-iten, wiyaḍ ulac-iten llan. Asura-ya yella ad yesɛu azwel«Meɛtub Lwennas, isem-iw amennuɣ», d asenfar i yellan ad yili, akken i d-nnan deg tvidyut-nni, s tdukkli gar Tesbeddit Meɛtub Lwennas ɣef yixef-is uletma-s n uɣewwaɣ Malika Meɛtub akked Tfarest n Mathurin. Lameɛna, gar taggara yettwanɣel, neɣ ad d-nini yettwasselḥem ɣer wazemz wayeḍ usenfar-a, skud am wakken nezmer ad nɣer deg usebter amezwaru n wadeg i d-yennulfan i walmend n yisura-ya (<a href="http://www.matoublouneslesfilms.com" target="_blank">matoublouneslesfilms.com</a>) : «tesḥassef terbaɛt n Meɛtub Lwennas isura ad awen-d-tesneɣmes dakken ur nessaweḍ ara ad naf infarasen ara d-yesneɛten ahilen-nneɣ, ihi ulac ddeqs n tedrimt bac ad neg sin n yisura-nni i nella nettmenni ad awen-d-nesken…». Seg tama tayeḍ, yenna-d yizen-nni dakken asaru n ttiɛad n ccna n Meɛtub Lwennas deg Zinit n Pari, atan ihegga, ihi ad d-yeffeɣ sey-a ɣer sdat. Nessaram ad uɣalen wid i d-yesnulfan tikti-ya ass amenzu, ad xemmen ɣef usenfar-a igerrzen, imi war ahat wid iḥemmlen amdan-a bu tidet dima heggan i tal tallelt.

<p style="text-align: right;"> Mhenni Xalifi 

  
 Aql-aɣ deg tallit ideg ttwalint wallen agdil (écran) deg yakk tamiwin. D ayen i d-tewwi tetiknulujit i yelḥan ɣer sdat iseggasen-a ineggura. Armi tura, ula d igerdan, sawḍen ad ṭṭfen gar yifassen-nsen tilifun, taṭabliḍt neɣ aselkim. Seg tama n tmussni, ad naf d zzman i d-yessuturen aya. Yelha-as i ugrud acu kan i kra n wakud i wass, ma yella yettwaɛus sɣur yimawlan-is s ubaḍi amarwan, neɣ ayen iwumi qqaren s tefransist (le contrôle parental). Ma yella seg tama n tdawsa n yigerdan-a, iban-d d akken agdil d aɛdaw amezwaru n wallen. Ma ur ifaq ara yiwen amek ara yessemres asagu-ines (appareil) d melmi ara t-yesseqdac, yezmer ad d-yeglu s txessarin, abeɛda i yiẓri. D ayen iɣef mtawan dɣa akk yimussnawen d yimsujjiwen deg umaḍal. Imi ɣef wakken i d-wwint tezrawin i yemmuggen ɣef ddemma n waya, yessefcal ugdil allen n umdan s umata. Maca d agrud i yenṭerren d amezwaru imi d ileqqaqen yinzizen n yiẓri-s. Ɣef waya yewwi-d ɣef yal ababat d tyemmat, ad ḥadren seg taluft-a n usawal i yigerdan.

  M. K. 

  
 D isalli yessefcalen ifadden i yuzzaren ama di tmurt am deg berra ɣef tmettant n umeɣnas Said BOUKHARI. 55 n yiseggasen kan deg leɛmer-is mi t-teccelqef lmut seg yirebbi n twacult-is d lehbab-is. D amdan i d-ilulen i wakken ad yennaɣ ɣef tugdut, ɣef yizerfan n umdan i wakken ad d-yessekfel lasel-is win akken yettwaɣebban acḥal d lqern. D tamaziɣt i yeẓẓan deg-s tismin, tabɣest i wakken ad yeddu fell-as, acku ayen i tekka tudert-is ur yuniz i uzaglu i d-yersen ɣef ugdud. Yedda, yelḥa, isuɣ, i wakken, ass-a, inelmaden yellan akk d arraw-is, qqaren-tt, ttarun yis-s, yerna deg uɣerbaz. D amdan ttqadaren medden irkelli, acku ẓran-t seg wid ur yettɣurru udrim wala cciɛat. Iteddu s uzday n lqedd imi amennuɣ-is d win yebnan ɣef tidet d sswab. Imeɣnasen, n at ufella neɣ n at wadda, ttqadarent i merra i lmend n tezdeg yekseb, d wawal ibedden ɣef tidet. Ass-a, tamettant-is, teɣdel-d leḥzen ɣef merra wid terḥa taluft n tlelli, yuklal tajmilt almend-is netta, win akken yellan d amedya i waṭas n Yiqbayliyen. Ilul Said Boukhari ass 28 deg cutember 1962 deg taddart n Bouarfa tama n Maatkas. Yella d ameɣnas ameqqran deg Umussu adelsan amaziɣ MCB, ladɣa deg yiseggasen-nni n 1980 deg temdint n Dellys anda yella yeqqar. Yella deffir n tikli tameqqrant i yeḍran deg Lezzayer tamaneɣt deg useggas n 1990 akked uneḥbus ɣef leqraya deg useggas 1994/195 i yessawḍen ɣer unekcum n tmaziɣt ɣer Uêrbaz azzayri uɣerbaz. Yehlek aṭṭan n kunsir seg yulyu iɛeddan, yemmut ass-nni n larebɛa yezrin.

  Smail Merzouk 

  
 ‘’Ṭṭes di trakna, tiniḍ-as ccetwa ḥlawet’’. Akka i as-yeqqar lemtel i aɣ-d-ǧǧan yimezwura. Lmeqsud n tenfalit-agi, neɣ anamek-is, fehmen-t akken iwata iɛeggalen n Waggur azeggaɣ azzayri n temdint n Tizi Uzzu imi ttafen imdanen nsan berra i usemmiḍ deg yal azniq n temdint n Tizi Uzzu.

 ‘’Yal iḍ, ɣef sebɛa, ttefɣen yiɛeggalen n Waggur azuggaɣ azzayri ɣer yizenqan n temdint n Tizi Uzzu, ttawin lmakla akked yiceṭṭiḍen i yimdanen-nni yettnusun deg berra. Llan deg terbaɛt-nneɣ 16 n yirgazen, 14 n tlawin, 6 n warrac d 2 n teḥdayin. Wigi akk, xeddmen baṭel, s lebɣi-nsen’’, i aɣ-d-yenna Mass Samir Bouaziz, anemhal n Waggur azeggaɣ azzayri n temdint n Tizi Uzzu ass-nni n ssebt. Ass-nni, dɣa, i asen-d-tseddeq tidddukkla n yimawlan n tḥuna ugar n 200 n tẓerbiten ara fken i yimdanen-agi yegganen deg berra akked twaculin ixussen. Xas ulamma ur ten-tettɛawan ara dduwla, meɛna yella wansi i d-ttḍebbiren ama d llebsa neɣ lmakla i swayes ttqabalen imdanen-agi yenṭarren. ‘’Llan wid i aɣ-yettɛawanen. Seg umewaru n duǧember ar tura, aql-aɣ nmudd kter n 2100 n tiram n lmakla. Ad nkemmel akka alamma d aggur n meɣres.u nezmer ad nkemmel akkin ma yeqqim lḥal akka semmeḍ’’, i aɣ-d-yenna yimḍebber amezwaru n tuddsa-a. Llan kra n yimekwan i yettwaheggan i lmend n waya, i lmend n win ur nesɛi ara anda ara nsen. Acu kan, ɣef wakken i aɣ-d-nnan iɛeggalen-agi n Waggur azeggaɣ azzayri, d akken wigi yegganen deg berra, ttagin ad ddun ɣer yimekwan-agi. Tikwal reffun ɛad mi ara asen-qqaren, u ttagin ad ččen lmakla-nni neɣ ad ṭṭfen iceṭṭiḍen. Ḥemmlen ad qqimen deg yiberdan, ad nsen i usemmiḍ wala ad ddun sani-nniḍen. Cwi kan, llan wid i yettukelfen deg-sen ama seg tama n lmakla, n llebsa neɣ s udawi. Ɣef wakken i aɣ-d-nnan, werǧin yemmut yiwen, neɣ yekcem ɛad ɣer sbiter imi llan wid i ten-yettdawin deg umekkan anda ttilin. Seg tama-nniḍen, tella Tiddukkla ‘’Djak Lkhir’’ i d-yelhan seg yimeɣban n tudrin n leqbayel. Yal tikkelt anta tama uɣur ara truḥ, ad tawi tifersuday i wid ixussen. ‘’Aql-aɣ tura, nessaweḍ 500 n tferṣuday ara nefreq deg ussan i d-iteddun. Iswi-nneɣ, ad nessiweḍ ɣer 1000’’, i aɣ-d-yenna Imarazen Wafik, imḍebber deg tiddukkla-agi.<span style="white-space: pre;"> </span> 

<p style="text-align: right;"> Hocine Moula 

<div> 
  
 La yettxemmim unabaḍ (ḥukuma) ad iɛawed tamuɣli deg tsertit-nnes n ussenqes n ssumat deg yiseggasen ay d-yetteddun yerna lemɛawna-a ad terzu kan imdanen ay tt-yeḥwaǧen ugar, ɣef wakken ay d-iwekked ass n laṛebɛa uneɣlaf n tedrimt, Abderrahmane Benkhalfa.

 Mi d-yerra ɣef tuttriwin n yimaslaḍen (aɛḍa’) n Ugraw Aɣerfan Aɣelnaw ay d-yellan deg temlilit ɣef usenfar n lqanun n tedrimt n 2016, iɛawed iwekked-d uneɣlaf d akken anabaḍ ad ikemmel tasertit-nnes tanmettit (iǧtimaɛiyya), maca yessefk ad iɛawed tamuɣli yerna ad ibeddel cwiṭ, cwiṭ tasertit-a.

 «D tidet nebda nettxemmim (deg unabaḍ) ɣef wamek, seg-a ɣef sin neɣ 3 n yiseggasen, ad d-nelhu s uɛawen deg ssumat», ɣef wakken ay d-yenna uneɣlaf mi d-yerra ɣef temsalt n tmerniwt n ssumat n trisiti d userɣu (waqud) deg usenfar n lqanun n tedrimt n 2016.

 Deg tidet, asenfar-a n lqanun yessumer-d (iqtaraḥa) timerniwt n leɣrama n wazal yettwernan seg 7% ɣer 17% deg ssuma n ugazwal, deg lgaz agaman lemmer ad iɛeddi i 2500 n ttirmiyin i 3 n wayyuren d trisiti lemmer ad tɛeddi i 250 n yikiluwaṭen-tasaɛet i 3 n wayyuren.

 «Taswiɛt-a, iɣlifen sɛan umuɣen n yimdanen ixuṣṣen mliḥ. Dɣa ad nɛeddi seg unagraw n ussenqes deg ssumat i medden akk ɣer unagraw n ussenqes deg ssumat i tegrawin ibanen. Maca ad neg aya asurif, asurif», ɣef wakken ay d-yenna Mass Benkhalfa.

  
 I lmend n usmekti n tmenɣiwt n Mouloud Feraoun, tiddukkla yewwin isem-is s lemɛawna n tenmehla n yidles n lwilaya n Tizi Uzzu, heggant-d yiwen wahil d ameqqran ɣef teɣzi n tlata wussan, 15, 16 d 17 deg meɣres-agi deg-i inella.

 Deg leqdic-a, ad tili temsikent deg uxxam n Tiddukkla Mouloud Feraoun n Tizi Hibel, timsizzelt n tmaziɣt gar kra n yiɣerbazen, isaragen ɣef tmeddurt d wayen yura Feraoun, asrusu n tmeqqunt n yijeǧǧigen ɣef uzekka-s ass n 15 deg meɣres d wayen-nniḍen.

<p style="text-align: center;"> Tameddurt n Mouloud Feraoun  

 Mouloud Feraoun d yiwen umaru azzayri, ilul ass n 08 deg meɣres 1913 deg taddart n leqbayel deg Tizi Hibel, taɣiwant n At Dwala deg Tizi Uzzu. Aɣara-ines Ait Chabane. Tella tawacult-is, txeddem tafellaḥt, d tigellilt , d tawacult n tmanya n yiɛeggalen , maca, ddren kan xemsa, Mouloud Feraoun d wis tlata, d aqcic amezwaru. Yunag baba-s ɣer Fransa seg useggas n 1910 armi d aseggas n 1928. Yura Mouloud Feraoun ungal-is amezwaru ‘’Le fils du pauvre’’, deg useggas n 1950. Yeckem ɣer uɣerbaz n Tizi Hibel , deg useggas n 1928, yella deg uɣerbaz amenzu n Tizi Uzzu. Deg useggas n 1932, yetteki deg temsizzelt, yekcem s aɣerbaz n Bouzaréah. Din, yessen Emmanuel Roblès. Deg useggas n 1935, yexdem d aselmad deg taddart-is Tizi Hibel. Yezweğ, yuɣ yelli-s n ɛemmi-s Dehbia yesɛa yid-s 7 n yigerdan .Yebda yettaru deg useggas n 1939. Yewwi ungal-is amezwaru ‘’Mmi-s n ugellil’’ arraz amezwaru deg Lezzayer, u s ungal-agi i swayes yettwassen . Deg useggas n 1946, ceyyɛen-t ɣer taddart-is. Deg useggas n 1952, yuɣal d anemhal deg Larebɛa n At Yiraten. Deg useggas 1957, yuɣal diɣ d anemhal deg uɣerbaz Nador de Clos-Salembier. Syin ɣer-s, yeffeɣ seg tmurt, yuɣal ɣer Lezzayer. Deg useggas n 1951, yemyussan Mouloud Feraoun n Albert Camus. yekfa tira n wungal : «La terre et le sang , yettunefk-as warraz deg useggas n 1953 «Le roman populiste» i ungal-is ‘’La terre et le sang’’. Deg useggas n 1960, yuɣal Mouloud Feraoun d amaswaḍ. Yettwanɣa s yifassen n OAS, ass n 15 deg Meɣres 1962, netta akked xemsa n yimeddukkal-is mi ruḥen ad nejmaɛen. <span style="white-space: pre;"> </span> <strong style="text-align: center;">Z.A.Y  

<p style="text-align: center;"><strong style="text-align: center;"> <strong style="text-align: right;"> Gar wayen yura  <span style="text-align: right;"> </span>

 <span style="text-align: center;">Le fils du pauvre, 1950</span>

 La terre et le sang, 1953

 Jours de Kabylie, 1954

 Les chemins

 qui montent, 1957

 Les poèmes de 

 Si Mohand, 1960

 Journal 1955-1962, 1962

 Lettres à ses amis, 1969

 L’anniversaire, 1972

 La cité aux roses, 2007

 <span style="text-align: right;"> </span>

  
 I lmend n usmekti n wass agraɣlan n waman i d-yettasen yal aseggas deg wass n 22 di meɣres, thegga-d Tkubanit tazzayrit n waman n lwilaya n Bgayet yiwet temlilit s wazal-is deg uxxam n “ ADE” di tama n uɣrem Remla . Deg temlilit-agi, mmeslayen yimusnaw yettuxessen deg uḥric–agi ɣef wazal sɛan waman di tudert n umdan n yal ass akked d ugama s umata . Yezzi wawal s waṭas ɣef wamek ilaq ara yili useḥbiber n lɣella-agi n waman ama di ttḍayuɛ, ama di tezdeg-ines d wallalen ilaqen, acku tineggura-agi, yettban-d belli amur ameqqran yettḍaɛ, yettruḥu ɣer yilel , imi aṭas n yiqudas n waman i yetteqrasen yal ass di tɣiwanin n lwilaya. Teddun waman sbaḥ tameddit deg yiberdan, ttɣiman akken acḥal n wussan ur d-ttwaxdamen ara. Ma d sebba n waya s umata, tettuɣal ɣer lqella n useɛlem n srabes teɛna temsalt. Tikwal, ttemlilin-d waman zeddigen akked wid n yizuliɣen. Aya d ayen i d-igellun s lemḍaerra, ama i umdan ama i yiɣersiwen . Ɣer taggara n temlilit, fɣen-d wid iḥedren s kra n ttewsayat icuban: asizdeg n lxuznat n waman d laɛwanser , lḥemlat n useɛlem n yimdanen ɣef n lɣella-agi i wakken ad tt-ḥerzen di ttḍayuɛ, areqqeɛ n yiqudas ideg teddun waman ama d wid zedigen, ama d wid n tzuliɣin, ladɣa ineggura-agi I wakken ur ttḍurun ara amdan d twennaḍt s umata . 

<p style="text-align: right;"><span style="white-space: pre;"> </span>  B.B. 

<div> 
  
 Mass Boukhalfa Bacha, d aneγmas di radyu tis snat seg useggas 1963 armi 2005. Zyada γef yisallen, yettheggi-d netta akked umeddakel-is, Mass Guerfi, tidwilin-nniḍen anda i d-yemlal aṭas n yimdanen yettwasnen, ama deg uḥric n ccna, n tira neγ tsertit. Deg wawal i d-newwi yid-s, yesmekta-aγ-d lewqat-nni : uguren d tmeḥqqranit i tettidir radyu tis snat, d zher yesεa imi yemlal d kra n yirgazen imeqqranen. 

  Melmi i tebdiḍ di Radyu tis snat.? 

 <span style="color: #ff0000;"> Boukhalfa Bacha : </span> bdiγ deg waggur n maggu, aseggas 1963. Mi bdi&amp;gamma,; lliγ d abujad : ur γri&amp;gamma,; ur ssine&amp;gamma,; ur fhimeγ timsal. Ayen akk ḥefḍe&amp;gamma,; di radyu ay t-ssneγ sγur irgazen yecban Si Larbi, imḍebber n uḥric n yisallen, Mouloud Chikaoui, Si Mahmoud, Belkacem, Abdelkader d wiyaḍ.

  D acu i txeddmeḍ ? 

 Boukhalfa Bacha : lxedma-w, nekk, d lexbarat, d aneγmas. Meεna xedmeγ tidwilin : ama d ayen i d-icudden γer yisallen neγ d ayen-nniḍen. Lliγ xeddmeγ akked umeddakel-iw M. Guerfi.

  D acu n wuguren i d-tettmagarem imir γef teqbayli ? 

 Boukhalfa Bacha: γef teqbaylit, ass-nni kulci yeddez, kulci yebrez. Di lweqt-nni, sḥefḍen-aγ acu i ilaqen ad t-id-nini d wacu ur nlaq ara. Lweqt-nni, netabaε taswiεt. Qqaren-aγ-d lexbarat ur d-tewwi ara l’APS, ur t-id-qqarret ara. Xas ulamma walaγ s wallen-iw lexbar ur t-id-qqareγ ara ma ur d-yekki ara s l’APS. Acu kan yella wayen i d-nesεedday di tedwilin : aṭas n lecγal i nexdem, i d-neḥya, aṭas n tmucuha i d-nessawel anda i fehmen yimdanen lmeqqsud-nneγ axater neqqar-d d itidwimilt-nni :’’macahu, kul yiwen akken yebγu ad tt-yessefru’’. 

  I radyu, gar zik d tura ? 

 Boukhalfa Bacha : lxilaf gar zik d tura am yigenni d tmurt. Di lweqn-nni, nesεa kan 7 n swayeε deg wass. Tura nedder armi tleḥḥu iḍ d wass. Zik nella di εecra yid-ne&amp;gamma,; tura εeddan di 60, rnan-d tantalayin-nniḍen. Ttawilat mačči kif-kif. Zik, radyu n teqbaylit tettwaḥqer aṭas, aṭas. Gar wayen nxeddem nekni d wayen xeddmen wiyaḍ yella lxilaf d ameqqran : d ayen ur iqebbel leεqel xas ulamma si 1990 γer da aṭas n lecγal i yettwaxedmen, ladγa deg uḥafeḍ γef teqbaylit.

  Llant tezlatin ur d-nettεeddi ara, amek i tẓerrem anti ? 

 Boukhalfa : sliγ ussan-nni iεeddan wid i d-yeqqaren d akken ulac tira i imenεen acennay-a neγ wa ur d-yettεedday ara. Qqaren-d, d ixeddamen n radyu kan i ten-itekksen. Ayagi, d lekdeb. Xas ulamma ulac lkaγeḍ yuran meεna xas bγiγ ad d-sεeddiγ acennay-nni, ur ttafeγ ara tizlatin-is. Akka ay teḍra d Slimane Azem. Ur tettafeḍ ara tezlatin-is di lweqt-nni deg uxxam n radyu, yerna ur nesεi ara lḥeqq ad tent-id-nawi si berra. Dagi, tella tira i d-yeqqaren ur ilaq ara ad d-tesεeddiḍ tizlatin i d-yekkan si berra. Nuγal nefhem timsal mebla timenna. Ttwakkasent leḥwayeğ di tuffra.

  Acu tzemreḍ ad asen-tiniḍ, ass-a, i yilemẓiyen n radyu ? 

 Boukhalfa Bacha : iwillehen, nefka-ten asmi nella din u aṭas i aγ-d-yesmeḥsen. Ha-ten-in ufraren-d. Ass-a, ad asen-ini&amp;gamma,; yiwet lḥağa :’’akken tebγum tesεam ttawilat, xas ssawaḍen γer tziri, γurwet γef teqbaylit. Ur ilaq ara ad ṭṭuqten s waṭas wawal-agi ijdiden ’’

  Temlaleḍ akked Mulud Mεemmri deg yiwet n tedwilt γef lecγal-a, dγa ? 

  Boukhalfa Bacha : nexdem-as tadiwennit nekk d Guerfi deg useggas-nni n 1974. Nexdem-itt deg umekkan n lxedma-s. Cfiγ γef kra n lewṣayat i aγ-d-yenna. Yenna-d mi ara txedmeḍ lxedma ilaq ad tt-tḥemmleḍ, ad tt-tqaddreḍ. Ur ilaq ara daγen ad tḥettmeḍ γef yiwen i wakken ad yexdem neγ ad d-yini ayen ur yebγi ara. 

   Ass-nni, yemmeslay-aγ γef tektabt ‘’Yenna Ccix Muḥend’’. D acu kan, yefka-aγ-d kra n wawalen, cfiγ fell-asen : agdud, tilelli, tagrawla…atg. Xemsa neγ setta n wawalen-nni imezwura i d-nessekcem γer radyu. Nebda-ten-id yiwen yiwen, awal s awal. Kul ass yiwen wawal, mkul lexbarat ad d-nini yiwen. Amedya, neqqar : tilelli, lḥuriya. Cwiṭ, cwiṭ. Zik neqqar, leḥbab d ssamεin, nuγal neqqar imsefliden. Akka i tebda teqṣiṭ-agi n tmaziγt. Ass-agi telḥa aṭas, aṭas. Zriγ yiwet n tmeṭṭut, Djamila Addar, tettwaεaqeb di lweqt-nni imi i d-tenna awal ‘’Aselway’’. Yenna-as yimḍebber-nni :’’ d acu-t userwal-agi ? Rrayes n lğumhuriya, mačči d aselway n tegduda.’’ Ass-a, ur tesεiḍ win ara d-iruḥen ad ak-d-yini acuγer i d-tenniḍ awal-agi, acu kan ilaq ad t-id-tiniḍ anda ilaq, amek ilaq.

  Anwi akk ukud i d-temlaleḍ di radyu tis snat ? 

 Boukhalfa Bacha : nekk sεiγ zher d ameqqran ur sεin ara akk yineγmasen. Tettunefk-iyi teswiεt mlaleγ d yirgazen imeqqranen. Gar yirgazen i d-mlaleγ di 42 n yiseggasen-agi, mazal lexyal n wasmi kecmeγ γer lbiru n Dda Lmulud. Lounis Ait Menguellet deg useggas n 1982, cher n remḍan kamel, nettmeslay yid-s ass s wass. Nεawed-as deg useggas 1992. Mlaleγ Taher Djaout, tlata neγ rebεa tikal. Ula d isertiyen, mlaleγ yid-sen, am Hocine Ait Ahmed d Said Sadi d wid-nniḍen ttuγ ad i yi-semḥen.          <span style="white-space: pre;"> </span>              

<p style="text-align: right;">Yesteqsa-t Hocine.M

  
 Idles amaziγ d win yettnarnin deg useggas γer wayeḍ di tmurt n leqbayel, xarṣum di 04 n tγiwanin tesεa temnaḍt n wizgan deg ugarzu n Tizi-Wezzu, ger-asent Wizgan, At-Zikki, Illulen Umalu akked At-Yejar, i yefkkan azal meqren i yedles d tẓuri.

 Taγiwant n Wizgan tuγal d tamanaγt n tfaskiwin, imi yal seggas tesdaray-d 04 n tfaskiwin yemgaraden, am tfaska n ukkarmus di taddert Sahel, tafaskan n ubarnus di taddert n Ḥura, tafaska Tament di taddert n Waḥriq, tafaska n Tiḥudedda n taddert n Iḥaṭussen, akken daγen id-tettheggi yal seggas tddukla tadelsant Tiεwinin n Wizgan tafaska umezgun naγ timliliyin n umezgun di tudder.Rreḥba tis snat n tfaska n ubernus s usentel» Abernus Iseγ d Trugza», id-sudes tiddukla tadelsant Yakoubi Ferhat n taddert n Ḥura taγiwant n Wizgan s lemεawna n tesqamut n taddert-agi, Tidddukla n tmetti ASSA, tamahla n yedles n lwilaya n Tizi-Wezzu, asqamu aγarfan n ugarzu n Tizi-Wezzu d tγiwant n Wizgan, d tin id-yellan s wudem unsib ass n 11 almi d 13 yunyu ideg nella, d leqdic i yeddan γef teγzi n 03 n wussan, anda ijarden yiwen n wahil d amesbaγur, ideg llant temzikniyin γemgaraden γef ubernus d wamek id-yettili uẓeṭṭa-ines, taqendurt n leqbayel, tallaγt, iẓeḍwan, taklut, Tiḥudeda, allalen iqburen, asenεet n zwağ aqbur, ccna n tmedyazt n tlawin, uraren, taγuri n tmedyazdt, amezgun d waṭas niḍen. Timzizelt γef wexxam leqbayel aqbur. Akken itella d tagnitt yelhan i wid iḥemlen taγuri d tẓuri, imi llan yemyura, imedyazen, imazragen i yellan deg tfaska-agizenzen idlisen-nsen s ibuddan.

 Leqdic d win γezzifen imi id-llan isaragen yemgaraden γef umezruy n ubarnus d wazal yesεa di tmetti n wass-a d temnaḍt n leqbayel sumata. Nnig n 25 n yimzikniyen id-yussan si temnaḍin yemgaraden n tmurt leqbayel, ukkan deg leqdic-agi, akken id-tella tmaγra-agi ubernus s leḥdur n deqs n yinebgawen ger-asen; aεeggal n wegraw n luma mass Mussa Tamadartaza, iεeggalen n wesqamu aγarfan n ugarzu n Tizi-wezzu, timahliwen yemgaraden ama, n texamt n lḥirfat tiqburin, timarit, idles, addal d yelmeẓyen, aselway n dayra n Wizgan, iselwayen n tγiwanin yemgaraden n lwilaya n Tizi-Wezzu d yemḍebren n yeḥricen yemgaraden.

 Akken id-ussan deqs n yinebgawen niḍen si yal tamnaḍt n tmurt leqbayel, imi iswi n tfaska-agi ubernus, akken ad-rren azal i ubernus n sser d lḥerma, imi abernus d azamul u d tigemmi n leqbayel, u d tagnit yelhan i usebγes uẓeṭṭa ubernus akken ad-yeqqim i lebda.

 Syen tiddukla tadelsant Tiεwinin n taddert n At-Wizgan, thegga-d tazrigt tis 02 n temliliyin n umezgun i yebdan ass n 25 yunyu almi d 03 yulyu r id-iteddun, d leqdic ara yeddun γef teγzi n 10 n wussan.

 Leqdic-agi yella-d s lemεawna n tesqamut n taddert n Wizgan, taγiwant n Wizgan, timahliwin n yedles akked yelmeẓyen d wadal n lwilaya n Tizi-Wezzu, asqamu aγarfan n ugarzu n Tizi-Wezzu akked d wexxam n umezgun Kateb Yacine. Ahil n leqdic d amesbaγur, anda yella usenεet n umezggun s yisental yemgaraden, cnawi, tamedyazt, cḍaḥ aγerfan d waṭas niḍen. Tadwilt n useggas-a tennarni s waṭas γef tin yezrin, imi 12 n trebuεa n umezgun ara d-yassen si 04 lwilayat n tmurt am Tizi-Wezzu, Tubiret, Bgayet d Wahran Iswi n temliliyin-agi, d aseqreb n umezgun γer tudrin n leqbayel d usebγes n yelmeẓyen akken adkecmen s tahri annar-agi n umezgun i yellan d ababat n tẓuri i wesnarni n yedles amaziγ. Akken tella d aγen d tagnit yelhan i twaculin ad-farssent uḍan n remḍan ideg ara temlil tassa d way turew, d uẓeṭṭa n tegmatt d tdukli ger Amaynut n useggas-a d tiddukla tadelsant 07 zzbari n taddert n Iḥaṭṭusen id-iheggan yiwet n tmeγra s wazal-is, tagi d tameγra n Tiḥudedda id-yellan ass n 06 γuct yezrin di taddert n Iḥiṭṭusen s usentel tudert ger tmes d wuzal, anda id-ussan deqs n yemḍebren n lwilaya n Tizi-Wezzau ger-asen Lwali amaynut mas Merad Brahim i yellan d inebgi n lḥerma, akken i tella d tagnit yelhan imi ldin yiwen usalay n tiḥudedda ideg jemεen merra allalen iqburen swayes xedmen, akken lḥirfa-agi ad teqqim i lebda d azamul n taddert n Iḥiṭṭusen. Akken id tettheggi tdukla tadelsant Sliman At-Uεebbas n taddert Aḥriq tazigt tis 03 n tmeγra n tament d tzizwa ara d-yillin ussan n 15, 16 d 17 γuct 2015, akked tfaska n ukarmus ussan n 20 d 21 deg aggur ideg nella. Mbaεd tazrigt tis 12 n tfaska n ḥkku-d Taẓuri “Raconte-arts», s usentel « Ger yiḍelli d wass-a, aẓar yetabaε tara », id-yellan di taddert n Wagarsafen taγiwant n At-yejar deg ass n 24 almi d 31 γuct γef teγzi n 08 n wussan. Deqs n tfaskiwin niḍen id ittewhegan di tγiwanin yemgaraden n temnaḍt n Wizgan. Am tfaska n tmedyazt tamaziγt  » Smaεil Azikkiw », di tezrigt-is tis snat id-tessudes tduukla tadelsant n taddert Tawrirt bwar deg ussan n 06,07 d 08 γuct yezrin, akked tfaska n tmedyazt n wexxam n yedles Aziri Mḥend n tγiwant At-Zikki di tezrigt-is tis 02 ara d-yillin ussan n 27, 28 d 29 γuct d tajmilt i unaẓur meqren i yesnarnin di tezlit n teqbaylit, wagi d Qasi Σebdarahman. Ma yella d taγiwant n Yillulen umalu tella dima di tiεad, imi tger i rebbi i deqs n tfaskiwin, am tmaγra n tbaxsisin, di reḥba tis 09 id-tessudes tdukkla tadelsant Tiγilt n Lemṣella deg ussan n 27, 28 d 29 γuct id-iteddun, tafaska n tqendurt n leqbayel n taddert Yiḥemziyen d tid niḍen. D tagnit yelhan i yemdanen d yinebgawen, xarṣum imnigiyen ad agmen deg yedles lqayen n tmurt leqbayel.

<p style="text-align: right;"> Islam Bessaci 

  
 Ass-nni n umenzu n unbir 2017 i d-tella tẓunzut (inauguaration) n usebdad n yimeɣras sɣur lwali n Tizi Uzzu, deg taddart Tala Ɛetman, i ibeɛden s 15 n kilumitr ɣef temdint n Tizi Uzzu.

 I lmend n waya, aṭas n leqdicat i d-heggan yimezdaɣ n taddart akked tdukliwin, ama tinaddalin, ama dtidelsanin. Akka, dɣa, i d-ccnant teḥdanin timecṭaḥ, i n tdukkla Imɣi n Tala, i d-yelsan tiqendyar n leqbayel, kra n tezlatin n tegrawla, yecban ‘’A yemma sber ur ttru’’, ‘’Ma tecfam ay igudar’’…atg. Syin d inaddalen n tdukkla Inaddalen n Tala Athmane i d-yesneɛten kra deg uxeddim-nsen anaddal. Ma ɣef lewhi n lweḥda, tella-d lwaɛda i d-yettwaheggan i lmend n waya. Ttwanecden akken llan yimdanen ɣer seksu s yiyuzaḍ. Aṭas, diɣ, n trebbayaɛ n yikabaren n tsertit i d-yerzan ɣer usebdad-agi anda ssersen tameqqunt n yijeǧǧigen. Am wakken i d-yusa, ula d netta, yimḍebber amezwaru n daira n Tizi Uzzu i wakken ad yesterḥem ɣef 22 n yimeɣras-gi n tegrawla anda llan 8 deg-sen d ilmeẓyen, mmuten urɛad zwiǧen. Amur ameqqran n warraw n yimjuhad-agi, ur ssinen ara baba-tsen, neɣ ur as-cfin ara imi llan d igerdan imecṭaḥ asmi mmuten yimawlan-nsen. Ɣef leqdic-a, yenna-d Aliouat Ferhat, yiwen gar yimezdaɣ n taddart Tala Ɛetman « Ayen i asen-nexdem drus i yimeɣras-agi. Uklal tajmilt tameqqarnt. Rnu ɣer wanect-a, asmekti-nsen d izen i tsuta-agi i wakken ad issinen amezruy-nsen u ad ddun deg ubrid n yimezwura. Tanemmirt, diɣ, i kra n wid iqedcen deg tejmilt-a igerrzen nezzh ». Yella-d useggem n usebdad-a, ussan-nni kan, sɣur taɣiwant n Tizi Uzu. Ɛawden i yiẓekwan n yimeɣras akken iwata mebɛed mi llan deg yir liḥala. Am wakke i d-xelqen, diɣ, yiwen wurti azegzaw ɣer tama n usebdad anda gan imekwan n yiɣimi i yimdanen. Seg tama-a Abderrahmane Moula, s yisem-is d imḍebber deg tɣiwant n Tizi Uzzu ɣef taddart n Tala Ɛetman, yenna-d ; « Nebɣa ad as-nefk, aseggas-a, i usmekti n tegrawla n 1954 udem-nniden dagi ɣur-neɣ deg taddart. Nefreḥ aṭas imi nessaweḍ s ayen nessaram, tɛedda tejmilt akken iwata. Ad snemreɣ akk wid i d-yefkan afus n tallelt, ama d imezdaɣ n taddart ama d iberraniyen».

  Hocine Moula 

  
 Mazal imezdaɣ n temnadt n cibun i yetabaɛen ɣer tɣiwant n at raced di lwilaya n tubiret tettidir di tegnatin qessiḥen imi rwan lmert d lmeḥna deffir n yiɣublan d wuguren iten-izedɣen di tmeddurt nsen ad as-tinid mazal -iten deg iseggasen n 90 anda ɣaben akk wallalen ilaqen i tudert n umdan yerra d yiwet n taddart yettwaɛezlen yerra ɣaben deg-s iṣenfaren unegmu , dayen yeǧǧan tiwaculin n tama-agi mazal-itent di lḥif d wurfan . Ma yella d iɣublan-a gar-asen abrid yettawin ɣer taddart-a yergel yexsar akk imi ur yeqɛid mazal ar ass-a d wussan ur sɛiwden ara , Rnu s annect-a ulac trisiti iberdan acku teddart-a tezgad gar yidurar yeɛlayen d tẓegwa yerna tettwaɛzal mliḥ ɣef waya iɣellid lxuf ɣer yimezdaɣ ladɣa deg iḍ mi ara d-ɛeddin seg ubrid-a ladɣa deg ussan n cetwa , am wakken ttidiren deg uɣbel n lgaz imi d ugur ameqqran anda ttmagaren lexsas deg usafar-a acku yettili iɛewwiqen amek ara d-aɣen tiqraɛtin lgaz imi ttruḥun tikwal ami d assif lexmis neɣ s at raced ma yella ulac ttruḥun ami d taɣwant leqsar ma d -affen neɣ ala , ayagi imi werɛad isen -yewweḍ uṣenfar lgaz yerra akk timnaḍin yetabaɛen s at raced sfaydent taddart-a werɛad iban ladɣa deg ussan n tegrest anda ttafen lexsas s waṭas imi d yiwen usafar isexdamen i lḥuman , Rnu ɣer yiɣblan iten-yeṭṭafaren ur sɛin ara tazeqqa n tujya anda ara d-awwin imuḍan ɣef waya yesefk ɣef yimezdaɣ ad rzun ama d leqsar neɣ ɣer beclul ameɛa rwan lmeḥna ladɣa ma yeɣlid umuḍin deg iḍ . D acu kan iɣublan- a ur ḥbisen ara kan da imi yella-d wugur n uṣiweḍ meḥsub lexsas n wallalen uṣiweḍ sebba n wannect-a axaṭar taddart-a tettwaɛzal yerra ur tesɛi ara aṭas n yimezdaɣ ladɣa arrac lakul ttafend uguren iwakken ad ruḥen ɣer yiɣerbazen , ur sɛin ara tazeqqa n waddal yemgaraden anda ara leɛben yilmeẓyen xersum d asɛeddi n lweqt , Rnu ɣur-s imezdaɣ mi ara bɣun ad d-xeddmen lekwaɣeḍ ilaq ad ruḥun ama d taɣiwant n at reced imi tebɛed ɣef temnadt-agi acku ulac tazeqqa yetabaɛen ɣer tɣiwant di tama-a ara yesifsen taɛkumt fell-asen , annect-agi akk d iɣublan ideg ttidiren zdat wallen imḍebren iɣaben ɣef wannar uxeddim , dayen yeǧǧan tiwaculin n cibun ssuturen seg iɛeggalen n usqamu aɣerfan ad d-afen tifrat i yiɣublan-a , ssarament daɣen tamuɣli n yimḍebren tɣiwant s tikci iṣenfaren xersum ad tifsis teɛkumt fell-asen ad idiren di telwit d lehna .

<p style="text-align: right;"><span style="white-space: pre;"> </span> Abdelhak Menas 

<div style="text-align: right;"> 
  
 Yella ddurt-a iɛeddan, letnayen 7 deg wanber, uneɣlaf n yidles Mass Azeddine Mihoubi, deg dayra n Xerraṭa, i d-ibeɛden s wazal n 60 n yikilumiṭren ɣef waɣir n Bgayet. Lwaḥi d yimḍebbren-nniḍen, yeldi Mass aneɣlaf s wudem unsib tazeqqa n ssinima n temdint-a, s yisem n 8 mayu 1945, i yettwareqqɛen iseggasen-a ineggura. S wugar n 450 n yikursiyen i tesɛa, abrid, ad yeldi tura, meqqar, i kra n wid iḥemmlen isura mi ara yili yefreɣ wahil-nsen. <span style="white-space: pre;"> </span>

<p style="text-align: right;"><span style="white-space: pre;"> </span> Mhenni Khalifi 

<div> 
  
 Naïma Rahmani tlul di taddart ‘’Ighil n Boukiassa’’, tettidir di Lezzayer tamaneγt. Seg wasmi tella meẓẓiyet i tessaram ad tecnu neγ ad turar di sinima xas akken lebγi am wa tettwali-t tmetti s yir tiṭ deg yiseggasen iεeddan. Xas akken d tayemmat s warraw-is, tessaweḍ ad tenğer abrid i yiman-is u ad d-tban deg unnar-agi n sinima : turar deg waṭas n yisura.

 Nemlal-itt deg uxxam n yidles Mulud Mεemmri imi i d-iεedda usaru ‘’Tameγra’’ n Rabah Dichou anda i d-turar Fadma n Sumer, terra-aγ-d s lferḥ γef kra n yisteqsiyen.

  Amek i d-tufiḍ iman-im deg unnar-agi n sinima ? 

 <span style="color: #ff0000;"> Naïma Ramdani : </span> seg wasmi lliγ d tameẓẓyant, ḥemmleγ ccna akked sinima. Bγiγ ad urareγ di sinima u ad cnuγ xas akken ẓriγ mačči d ayen isehlen ladγa di tmetti-nneγ.

  Amek teṣṣawḍeḍ tqenεeḍ imawlan-im i wakken  ad kem-ğğen ad turareḍ ? 

 zik mi ara as-iniγ i yemma bγiγ ad cnuγ neγ ad urareγ di sinima, ad iyi-d-tini ‘’Lukan ad iẓer baba-m tebγiḍ aya, ad kem-ineγ’’. Dγa qqimeγ kan akken armi d asmi i yi-d-yenna yiwen ma tebγiḍ ad turareḍ deg usaru axaṭer tesεiḍ udem iwulmen i sinima. Di tazwara, nekk bγiγ ad cnu&amp;gamma,; netta yenna-yi-d ad turareḍ. Meεna yeggra-d wugur-nni n yimawlan.  Akken, akken armi d yiwen wass nniγ-as srid i baba d akken yella win i yi-d-yennan ad urareγ deg yiwen n usaru s teqbaylit. Yenna-yi-d : ‘’a yelli acu ara am-ini&amp;gamma,; lukan am zik, d ṣṣaḥ ur nessin ara, ma d tura, ayen i am-iεeğben xdem-it, ayen i t-tḥemmleḍ, xdem-it. Ad kem-weṣṣiγ γef yiwet n lḥağa, εas iman-im, daya. Anda wwḍent wallen-im, ad awḍen iḍarren-im’’.  Xas akken kukreγ di tazwara ula d atmaten-iw d yissetma, meεna qeblen ula d nutni. Yeqqul baba iteddu yid-i γer casting akked mi ara nebdu asaru.

  Anda turareḍ akk ? 

 Urareγ deg usaru ‘’Gar zik d tura’’ n Hsen Ait Kaci, ‘’Imeslab’’ n Youcef Amrani, ‘’Tinifift’’, ‘’Awḥid mačči d nekk’’, ‘’Tameγra’’, publicité Dezzy, akked wiyaḍ…

  Amek tga tmuγli n tmetti γef tid yetturaren di sinima  

 Nnekk, tawacult-iw tefreḥ yes-i, tebγa ayen xeddme&amp;gamma,; teqbel ayen xeddmeγ. Akken llan meẓẓi meqqer, ttbaneγ-asen-d d iseγ. Ula d imdanen-nniḍen ulac ugur yid-sen, ala ayen yelhan i d-yekkan seg-sen.

  Yella wacu tettheggayeḍ akka tura ? 

 La nettheggay sin les feuilletons, yiwen s teqbaylit, wayeḍ s taεrabt. Amek wakken ad d-suffγeγ nekk s timmad-iw kra n les documentaires. Aql-i di&amp;gamma,; ad ssewjadeγ i usekles n yiwen n album n ccna. 

  Awal aneggaru. 

 Naïma Ramdani : tanemmirt-ik imi tqebleḍ tinnubga-nneγ tusiḍ-d twalaḍ asaru. Teγzi n leεmer i Uγmis n Yimaziγen.

<p style="text-align: right;">Yesteqsa-tt Hocine.M

  
 Inelmaden n uɣerbaz alemmas ( Budraf ɛacur ) deg at leqsar ḥebsen leqraya azal n sin wussan sebba lexsas kra n wallalen iwilmen am wayen yeɛnan allaen useḥmu imi ur sɛin ara dayen iten-yeǧǧan Četkayen ɣef uɣbel-a ladɣa di tallit-agi n cetwa , Nnan-d akken tizeɣwa n uɣbaz-a akk d tisemmaḍin ur nezmir ara ad nɣar acku nettḥas s uṣemmiḍ mliḥ am wakken daɣan aɣbel iten-icuɣben s waṭas ur sɛin ara anda ara ččen ladɣa wid ibeɛden ɣef yixxamen nsen ttafen-d iman nsen yesefk fell-asen yal-ass ad aɣen si berra dacu kan llan inelmaden ur yesɛin ara idrimen dayen iten-yeǧǧan ttɣimin akken ur tetten ara , ɛlaḥsab imesiayen nsen wekkden-d akken seg asmi yeldi uɣerbaz-a tiwwura-is mazal ur xddimen ara anda ara tetten azal n 8 iseggasen-aya meḥsub si 2008 ar ass-a d wussan werɛad id uffin tifrat , Si tama nniḍen anemhal n tkubanit-a akk d uselway n tɣiwant rran sebba d lgaz ur tesɛi ara tkubanit-a imi werɛad yewweḍ uṣenfar ɣer tama -agi , dayen yeǧǧan arrac ḥebsen leqraya rrnu ɣer waya ttuɣun zdat n tɣiwant iwakken ad siwḍen izen i uselway akk d iɛeggalen teɛna temsalt ad ggren iman nsen ɣef yiɣublan iten-yeṭṭfaren yal aseggas imi ugguren am wiggi d nutni ara d -yafen tifrat i wannect-a , Ma yella d inelmaden begnen-d akken ma mazal ur d-ufin ara tifrat deg ussan -agi ur qqaren ara ama ufan iɣublan fran acku yettuɣal s wayen n diri di leqraya nsen .

<p style="text-align: right;"> Abdelhak Menas 

  
 Yella deg awal: amedyaz d win umi teknef tasa, yezzuzun urfan s wawalen-is am akken is yenna Lounis Ait Menguellet : s wallen iẓer yir ussan , yettarra-ten lhan, ljerḥ ɣef i yer-s ad yeḥlu. Mebla ccekk Ahmed Radja yewwi d tara seg useklu n imedyazen yecban Lounis, Mammeri, Prevert acku ulamma tirga zedɣent allaɣ, tamuɣli tressa ɣef akal… akal-nni deg id nefruri!

  nni-d i yimeɣṛiyen n uɣmis n imaziɣen azal n umedyaz akked ufelah yellan deg ixf n Ahmed Radja: 

 D tidet asileɣ ( formation) ḍefṛeɣ terza tafellaḥt( agronomie), ɣef aya ufiɣ- di iman-iw ttwaneǧǧreɣ akken ad ad gmuɣ deg uḥric-agi yeɛnan akal akked tfellaḥt. kecmeɣ annar-agi yerzan tamɛict n umdan deg useggas n 1987, din I gziɣ azal n lewɛara yettmaggrr ufellaḥ am akken gziɣ diɣen acḥal tesɛa azal lḥirfa-agi n tfellaḥt. Tafellaḥt tettleqqim deg ul n win I tt-iḍefṛen tidet , tettarra-t iweɛɛa lbaḍna n tudert taḥeqqit. Ɣef aya gar-as akked tmedyazt ala imi n wuccen kan i yellan . Nekk ɣur-i tamedyazt d tukkest ( heritage) werteɣ ɣef lejdud-iw, ṭṭdeɣ ifyar deg if n yemma, maca ilaq ak id iniɣ isefra-uriɣ wwin-d ttra seg akal neqceɣ neɣ swiɣ s tidiwin-iw .

  Amek id mǧazin deg ixf-ik leḥmala n tsekla akked tfellaḥt?  

 Ad nezzi alamma d tanfust n wayen id newwi yid-nneɣ mi id nlul- l’innée- d wayen negmer- acquis-. Tamedyazt ɣer win iyi cuban d lwert. Tella d amur deg-i,d- aḥric deg iman-iw xas tikwal ttarraɣ tilist gar-as akked iman-iw. Acku tamedyazt ẓẓayet I tɛebgga. Kra n wayen yellan d uɣris yesɛa s lehlak-is is yenna Prevert. Tamedyazt terra udem uɣris i timsal n tudert am akken id diɣen jack London. Tafellaḥt d ayen lemdeɣ s ddemma n tesleɣt ḍefṛeɣ. Ɣriɣ deg aḥric-agi yerzan akal, armi id ffɣeɣ d ajenyuṛ . D aya iyi ǧǧen sisineɣ d temɛict-iw deg ahric-agi ulamma taggara-agi aqli ldiɣ lbiru n uwellih deg ayen yecqan timsal iccudden ɣef tfellaḥt , iswi-nneɣ d asnerni n uhṛic-agi yellan d rkiza di tdamsa a beɛɛda di temnaḍin n tewririn ufella( hauts plateau) 

  Amek id ilul wammud n isefra-inek? 

 Tidet-kan d win i ammud amezwaru xedmeɣ d win id aneggaru acku tmedyazt d tirget yeṛɣan yesseknafen ixf n win tebla. Iseggasen-nni izeggaɣen n rebrab ur d ǧǧin tirni deg ixf-awen-nneɣ. Dayen-nni id yesmesden deg allaɣ lebɣi ɣer usefru… acku deg ixf n yiman-iw ẓriɣ ala s wawal i s wacu zemreɣ ad qazmeɣ yir tallit-nni, ala s yifyar i s wacu nezmer a n-sexṣi ijujaḥ n tmes yebɣan ad yeglun s uzegzaw akked uquṛan. Tira d lhewj ur yezmir ar yergel ḥedd… mi d yuli wawal, leqrar-is ad yeffeɣ ad yuɣal d asefru akken asefru , kra n wayen yeẓden neɣ yecbek, a t-yefru. Uriɣ isefra akken ur belɛeɣ ara di temda n layas. Ɣef aya friɣ-t d ṛṛay-iw uniɣ-d yak isefra uriɣ , rriɣ-ten d ammud id yeffɣen sɣur tiẓrigin “amel” deg Tizi- Wezzu.

  Amek i-ilaq akken a tefti tfellaḥt di tmurt-nneɣ , a ttuɣal d tin i teddun nned ɣer nedd akked tfellaḥin n leǧnas deg leswaq n umaḍal?  

 Lɣella n tmurt mačči d izli n lexsayel i tesɛa akken a teɣzu ssuq deg umaḍal. Maca aya yeḥwaj leɛnaya akken ad yifrir wazal-is ɣer imsuɣa ibeṛṛaniyen. Ilaq a negg di nnican acu nezmer nessufeɣ ɣef beṛṛa yerna ad iqazem ayen yellan dɣa di ssuq. Ilaq diɣen lɣella-agi a tesɛu taɣara( qualités) akked tagnut ( normes) tigraɣlaniyin akken ad teṭṭef amkan-is gar leɣla n lǧnas iḍen. Akken ad yili ussufeɣ n lɣella n tmurt ɣer timura tibeṛṛaniyin aya yessutur aheggi n wennar ɣef llsas isaḥen.. ilaq ugar n ṛẓana akked lekyasa. Ilaq teḥrayfit deg anect-a!

  Kečč id ilulen deg tmurt n leqbayel , yuffa-kid tseftayeḍ deg urtan n tizemrin deg izuɣar n tama n wanẓul n tmurt… 

 Am yal aqbayli nekk d mmi-s n idurar. Luleɣ ddaw tzemmurt. Ahat rezgg-iw imi akken kan bdiɣ amecwar-iw deg aḥric-agi n tfellaḥt, tettunnefk-iyi tegnit akken ad sferkeɣ urti deg Ɛin Wessara.Qqwant tizemrin din , lhiɣ-d yid-sen-t. Ṣṣaba tusa-d s tuddsa nnig ɣef ayen akken bniɣ di tazwara, dayen iyi sebɣasen akken ad lḥuɣ ugar deg termit-agi ( experience). Tazemmurt d yiwen useklu ( uɣris?) ukmic id yettmmuddun mebla cceḥḥa ma yella tuɣal fell-as leɛnaya. Zit n uzemmur ass-a azal-is meqqer deg ssuq agraɣlan.. leqrar-is ad yif deg azal ula d lpetrole . Ilaq nbedd ɣer usnerni n lɣella-agi iftin simmal simmal! 

  Nesla aten ad tessufɣem yiwet n tesɣunt yerzan aḥric-agi n teflllaḥt kečč akked umdakkel-nneɣ Nait Messadoud Amar… 

 Tezriḍ… talɣut( information) txuṣ aṭas deg ayen yeqnen ɣer tfellaḥt. Talɣut tussnant xas ini qṛib ulac-itt. Xuḍi mebla netta-t ulamek ara nsefti aḥric-agi iccudden ɣer tudert n umdan s timmad-is. Ɣef aya tasɣunt ara yilin di lmendad tlaq…tikti-agi teddawer deg allaɣ-iw acḥal-aya…maca ilaq ,akken ad teffeɣ, allalen, tawil akked lebɣi. Acku mačči kan deg ussufeɣ-is id teqqim imi nnig wayen ilaq ad teglu s lfayda i yifellaḥen yerna ad tdum… D lbal-iw tasɣunt agi ad tili d agni anda wid teɛna tamsalt ad mlilen akken ad mbadalen tikta, timuɣliwin… amer ad neǧren isula i taneflit n tafellaḥt sumata di tmurt-nneɣ.

  Yeqqar Lounis Ait Menguellet: mačči win kan id yussan yini nekk d afellaḥ…. 

 Tamuɣli n Lounis talqay…. D netta- id amezwar ɣer ibeṛden yessufuɣen. D amɣar azemni –nneɣ. D tidet afellaḥ mačči d menwala! Afellaḥ d win yegzin inumak n tudert , yettleqqimen tudert anda akken tebɣa a teɣbu . Yessen azal n ugama, azal n wemdan, ul-is iḥebbek akked uḥebbek n wul wakal! Maca akken ad yewɛu umdan i yiwsir-agi uɣris n ufellaḥ .. ilaq ṣber akken nnmara acku abrid iḍul! 

  Anda nniḍen yeqqar: uqbel a tzerɛeḍ timẓin, zzer amek yegga wakal…. 

 Bab n tmuɣli akked usekkud yessen amek ara ad yessemsawi awal akken ad yeɣzu ulawen ad yesduqqes ixf-awen. Amedyaz akka id netta , yesrusuy aḍad anda akken qerḥent timsal. Awal-is yettuɣal d anzi i yal lawan i yal lqum deg yal amkan! Nuɣ tannumi Lounis yesenɛat-nneɣ-d anda yella lexṣaṣ-nneɣ. Amedya deg iseggasen n 80 anda win tufiḍ ak yini” wallaɣ tamurt umaziɣ” netta yura-aɣ-id tibṛatin-is. Deg iseggasen n 90 anda yuzzel wawal n tugdut ɣef yal iles netta yenna “ acɛalet-aɣ tafat/ n-fudd a nwali”. Asmi akken rebrab yesmer lhul deg ulawen n lɣaci netta yenna: 

<p style="text-align: left;"><em> Ur nettsusru zdat wurfan </em>

  Ma texleḍ amzun tesfa 

  Ma nummen s ddwa n wussan 

  Ahat ad yelhu uzekka. 

  Amek yettwali umedyaz am kečč imal n tmurt ? 

 ( teḍṣa)… ayen yeqnen ɣer trmurt akked tfellaḥt mačči d tamuɣli n umedyaz i yesutur…ayen is ilaqen d tamuɣli n wid terza tamsalt am imusnawen n tfellaḥt akked tdamsa. Tamurt-nneɣ tella tesɛa ttra…tesɛa ifadden asmi akken tewwi timunent. Tesɛa ttra akked ifaden ibedden ɣef tiɛubbejt deg lḥirfat wakali kesben iẓẓayriyen seg uffus n iṛumyen. Deg lawan-nni ssuq itekka ɣef illugan iṣaḥan, yerna ɛumen-t lfirmat id yettakken ayen din n lɣela. Maca zrin wussan ṣṣaba-nni tenser si gar ifasen –nneɣ s ssebba n yir tisertiyin fernen yimḍabren deg lawan-nni. Anect-a yerza ɣef abrid aḥric n tfellaḥt akked d win n ṣenɛa. Rrnu ɣef aya terewla ɣer zdat id tewwi tasertit yellan i ṣṣwab d terbibt kan tkamel i wayen id yegran armi kra irab yeɣli s ɣellu n war tuɣalin. Ala ṛṛiḥa-s id mazal ɣer kra n yemɣaren yecfan ɣef zzman aqbur asmi yella zzman d lɛali-t. Ass-a tafellaḥt ilaq ad tewwet s ugezr akken ad ɛiwed talalit.Letkal ɣef Lpetrol akked lgaz yenɣa deg-nneɣ asnulfu, yesbek deg ulawen-nneɣ lebɣi ɣer uxeddim…armi yuɣal uḥedri yettidir am am ubeldi.. dɣa ur d teqqim temdint ur d tegri taddart…

  Amek ik-id yettban yimal n tfellaḥt deg izuɣar n wanẓul? 

 Ilaq a negzu akken ma nella yiwet n talluft : ma yella mačči s tidi-nneɣ ara d nesukkes talqimt… a nuɣal d rhina n wiyaḍ… ad tefsi lhiba n tmurt… ad yexnunes yiseɣ-is akked ccan-is gar leǧnas. Ahat deg temnaḍin-agi n wanẓul i yella usirem-nneɣ d akken yiwwas ad nner lmektub gar ifassen-nneɣ.. meɛna ur gelɛum ara amenni imi tidet tella kan deg ucemar n iɣalen… win yebɣan ad yidir d ilelli ilaq a tt-yecrew terɣa. Ɣef akken ttwaliɣ,Lẓẓayer mazal tezzi s weɛrur i tussna, xuḍi melba tussna am win ileɛben kan tuqna tufra netta d lweɛd. Adrim id neɣlen s waṭas ɣef tmurt (id yekkan seg uzanzi n lgaz akked petrole) yerra imdebren jeɛlan zemren ad aǧwen tanfalit( le progres) s uṣurdi melba ma senden ɣef yergazen akked tillawin at tamussni. Xudi leɣla tamenzut n yal agdud d teḥarayfit kesben irgazen-is akked tullawin-is. Ass-a i wakken ad neffeɣ seg yir aɣbir deg newqaɛ, ilaq tamuɣli-nniḍen. Lemmer id ak-terbih a wul, ddewla ad tili kan di lmendad n umeteddu n tdamsa wamma tayagt( intitiative) ad tilli d ayla n wid yellan deg annar,ɣer imaalan n lḥirfat akked wedrim. Ilaq diɣen ad tekfu tisertit n usaned deg leswam n tɣawsiwin .. yal taɣawsa ilaq a tenz akken teswa s tidet acku asaned agi yeseɛraq tidet…zun akken yis ara yeḥbes ccumaj.. xuḍi ayen –nni yak ziɣemma d asenquqel n rkiza tadamsant . 

  Acu-t usirem inek deg sin iḥricen-agi: idles akked tfellaḥt? 

 Tezriḍ asirem d taɣeswa deg-i, yekra deg iɣsan-iw. Am akken id yenna Mouloud Mammeri: “ ɣer tilelli-s ara yeddu ugdud-iw, tidet-agi treṣṣa deg aglim-iw”. Nnan diɣ imezwura-nneɣ: “ akken yella lḥal a t yeks umeksa”. Tamussni akked iseɣ n ugdud yettban deg tagnit n ccedda..; din id yettban acu umi yezmer … agdud-nneɣ yesemnaɛ timmadit-ines seg tuccar n txidas id yewwi zzman si zik n zik…xas akken werǧin icuḥ-as umezruy aɣref-nneɣ ur yerẓi ur yekni mgal acḥal d-amnekcem id yeṣṣawḍen wa deffir wa… nutni ṛuḥen nekni mzal nella! Maca nettwali diɣ di tagnatin n littaɛ d wid ur nuklal i-iḥaren imekwan…wamma di tagnit n lḥif ala win yeṣfan ara d yegrin .. d ineggura-agi i yettqazamen lewɛar ansi id yekka! Aya ur yelli d ameynut ɣef win yegzin taluft.

  Tiririt s tewzel 

  Yellu( Rebbi):  tassusmi taɣlalt deg tengantin war tillas.

  Tamdyazt :  d tamuɣli nniḍen yekaten akkin i wayen yellan amer ad tedlu ɣef yellu.

  Akal:  D-if yesuṭṭuḍen d leqrar n dima.

  Adrar:  Rṛiḥa n temẓi.

  Jack London:  asdelweḥ n tillawt.

<p style="text-align: right;"> Ait Slimane Hamid 

  
 Anta tameṭṭut taqbaylit ur ncewweq ara yiwen wass deg uxxam mi ara txeddem tilufa-s, mi ara tettnawal neɣ deg yiger mi ara tessusuy, mi ara tmegger neɣ mi ara tleqqed azemmur. Anta, diɣ, ur neshul ara mmi-s mi ara tebɣu ad yeṭṭes. Isefra, icewwiqen, izlan, iḥiḥayen, tibuγarin d udekker, d tiwsatin i yuγen s teɣzi d tehri deg tmetti-nneγ taqburt, syis-sent i tessaweḍ tmeṭṭut, ad d-tini tilufa iumi tettḥulfu d wayen akk i tettidir di tmetti, ama dayen yessefraḥen, ama dayen yesseqraḥen. Tamedyazt n tlawin nat-zik, yebna lsas-is ɣef uguren i d-tettmager tmeṭṭut di tallit-is, d wayen akk icudden ɣer tmetti n yimiren akked lḥif sɛeddant tlawin di tudert-nsent n yal ass. Ɣef yinig, ɣef tayri ɣef zzwaǧ d berru, d waṭas isental-nniḍen. War ma zegglent aḥric s tmedyazt-nsent, nnulent akk tiɣemmar-is. Tagrawla, daɣen, teslul-d imedyazen akked tmedyazin. Ad naf tameṭṭut tessefra ɣef tegrawla, ɣef tebɣest n yirgazen yekkren mgal lemḥella n Ufransis. Yal tadyant, ẓḍant-tt deg yisefra, yal amennuɣ skelsent-tt deg usefru. Ad naf tameṭṭut tezzuzen iman-is s yicewwiqen, akken ad tesnefsusi ɣef yixef-is, akken ad tessedhu iman-is, ama deg uxxam mi ara tettnawal, ama deg yiger mi ara txeddem cceɣl-is. Asefru, yezga d amwanes-ines n lebda, yezga s idisan-is yal ass, yal ta tleqqeḍ-it deg yimi n tmeṭṭut-nniḍen, tasuta tettaǧǧa-ten-id i tayeḍ. Tilawin n At-zik, qqarent-d ayen i tent-yerḥan s yisefra, izlan akked yicewwiqen. S waya kan i tezmer ad d-tessenfali afrayen-is deg wudem n tmetti deg-i tettidir, timetti yegnin imi-s Qqaren-d : ‘’argaz d targa, tmeṭṭut d tamda’’. Timetti n zik, tḥaz tameṭṭut deg yidis, terra-tt kan i tlufa n uxxam, ɣer usewwi d uniwel. Argaz, yella wanda yetteḥwiǧi tameṭṭut-is ad tili s idis-is, maca tameṭṭut teqqim kan d taɣawsa n urgaz. Ma yesra-tt, ad tt-id-yeddem, ad tt-yesseqdec, ma ur tt-yesri ara, ha-tt-an teṭṭef amkan-is, teqqim. Tameṭṭut si tama-s, teẓra, tegza aya. Seg wasmi ara teddu d tislit s axxam-is, ad tidir s ddaw n leɛnaya n urgaz-is akked yiɛeggalen n twacult-is. Axxam n baba-s dayen teffeɣ-it, yewwi-d fell-as ad tili akken, acku ara tt-inefɛen kan d axxam-is d urgaz-is. Ad naf tulawin di tliwa kan iḥekkunt iɣeblan-nsent, uguren ttidirent, d iɣilifen i yeǧǧan kra deg-sent ssefruyent. Tayri akked tasuft, ahat ulac tameṭṭut i tent-yeddren, xas ma llant, drus maḍi. Ad naf sin, xas msebɣan, ma yella imawlan-nsen kkren-d mgal-nsen, neɣ ma yella ugin-asen ad zewǧen, ur zewwǧen ara, acku zik d imawlan i izewwǧen i dderya-nsen. Taqcict, ur tezmir ara ad tagi argaz i as-d-yeffren baba-s neɣ yemma-s. Argaz, daɣen, kifkif, ad myezwaǧen bessif xas ma ur bɣin ara. Ad naf, At-zik, zewwǧen kan akken aẓar n twacult-nni ad yeqqim i lebda, ur inegger ara. Ma d tayri, ur tt-ssinen ara, xas ma timest-is ad tt-id-naf tezdeɣ ul n yal d ilemẓi, maca yal yiwen iḥerz-itt d lbaḍna n wul-is, ijmeɛ-itt i yiman-is, temmut yid-s. Tameṭṭut, si tama-s, teḥrez ansayen n tmetti deg-i tettidir, teṭṭef di teqbaylit, teḥrez isem n teqbaylit, xas ma urǧin tekcim s aɣerbaz. Teḥrez igerrujen ur nettaf ara deg uɣerbaz ass-a. Ɣerr ɣur-sent i d-mazal amawal n teqaylit, ad naf aya deg yisefra ḥerzent, di tmucuha, deg yinzan. 

<p style="text-align: right;"> Fahim Messaoudene 

  
 Azemmur aseggas-agi ad yili s waṭaṣ deg tama-agi n Ṣummam, acku akken i neẓra deg wayen din n tzemrin, azemmur yeṭuqet! Ama deg Tazmalt, Buǧlil, Aqbu, Sidi Ɛic lakked d tɣiwanin nniḍen, azemmur yelha, « yaḥla », yagi ur tewwit ara tabaɛuct nni iwumi qaren « izi n-uzemmur » (la mouche d’oliγe). Aseggas-agi daqes n tzemrin i menɛen seg waṭan-agi n twaɣit, yessefsaden lɣella dayen kan! Uk, ibabaten n tzemrin zemren ad luqḍen azemmur yelhan, mači am win n-useggas n 2013 yeččuren ttiwikiwin n yizan n-uzemmur! Deg tama nniḍen, ageffur yewten ussan-a iɛeddan yesseǧhed aṭaṣ tizemrin, yerna i uzmmur deg tezmart, lḥeb-is yuf akken ilaq. Nezmer ad-enini belli aleqqaḍ n-uzemmur ad yelhu mliḥ tikkelt-agi, d-acu kan, tiwaculin ad heggin-t iɣallen-nsen-t ɣef ayagi. Lemɛinṣrat, si tama-nsen-t, ur tɛeṭilen-t ara ad ẓunẓun-t, imi dayen kan d lawan nsen-t! Qrib kan ad d-tuɣalen wussan-nni n-uzemmur, i ḥemlen medden. Iḥerqan ad aččaren d-imelqaḍen, ama d-imɣaren, d timɣarin nneɣ d yilmeẓyen akken ad luqḍen « uraɣ-agi », yes i ɛacen imezwura nneɣ. Zzit d-asafar i ssaxdamen leqbayel s waṭaṣ deg tuččiyin nsen, acku, nnig waya, zzit mači kan d-učči, maca d dwa i myal aṭan! Ussan-a yebda uznuz n-uzemmur deg taddart n Aftis, i d-yezgan deg tɣiwant n Buǧlil. Azemmur yettenuzu s kra kan, imi mazal ur ɛad leqḍen medden. Tebda ssuma-s s 40 idinaren i lkilu. D-acu kan, azal-agi yezmer ad yali deg smanat id iteddun. Ma d zzit, akka tura yettnuzu seg 600 ɣer 700 idinaren i litra. Aṭaṣ n twaculin dagi deg tama n Ṣummam traǧun-t ad yeww uzemmur akken ad luqḍen-t. Am akken d-agur n lɛid!

<p style="text-align: right;"> Syphax Y. 

  
 Azal n 17 n yisseggasen i izrin ɣef tmettant n unaẓur Hamid Lakrib. Iruḥ di lbaḍna akken ttruḥun yinazuren imeqqranen. Tjelq-it lmut d ilemẓi, d amgud ur d-yeǧǧi ara deffir-s slid tazuri-ines. Ass-nni deg yefna, d ass n l’eclipse solaire, inejla ula d iṭij,. Qqnent wallen i lebda ass n 11 deg ɣuct 1999 ɣef lweḥda n uzal, mi akken akk medden ddurin deg yixammen, ugaden ɣef wallen-nsen.. Ufan-t yeẓẓel ɣef umeṭraḥ di texxamt-is, ɣer yiri-s abanjut-is, ameddakkel-is n yal-ass. Akka i d tudert n Hamid. Hamid lakrib ilul deg taddart n Tala-Khelil ass n 01Yunyu 1961 deg lɛerc n At Dwala. Hamid ismenyaf lmusiqa ɣef uɣerbaz,. Tizmilin timenza ilmed-itent wehd-s s ugiṭar i ixdem s ufus-is, s tabidunt n zzit iwumi iqqen afus n usɣar akked lxyuḍ. Akken meẓẓi, iḥemmel ad issel i caɛbi, i Lḥaǧ Mḥemmed Lɛenqa, i Deḥman n Lḥaraci … Gma-s Yusef i itturaren ula d netta agiṭar yenna belli Hamid ɣur-s yiwet n tmeẓẓuɣt d ayen kan, akken ara issel i uzwu n tezlit, din ad as-id-yales. Hamid Lakrib yettwassen deg unnar n tẓuri s wurar n ubanjut. Ulac win i as-islan ur yetɛeǧǧeb ara s wurar n Hamid, izga isnulfuy-d. Inazuren merra ssaramen ad sɛun Hamid ɣef tama-nsen, d amḥami (bras droit). Yurar d amḥami i Akli Yehiatene, i Amar Zahi, i Kamek Bourdib, i Mehdi Temach, i Youcef Abdjaou, i Lounes Matoub… SSnen-t medden aṭas seg yurar d Lounas Matoub, i t-iḥemlen am gma-s. Issekles yid-s aṭas n tezlatin icban Rwaḥ rwaḥ, Lzzayer tehlek tuḍen, imekta-d wul sliman, Budyaf… Ɣef Hamid Matoub yenna: «Mi ara yili Hamid ɣef tama-w, ttafeɣ ima-iw mi ara cennuɣ, xeddmeɣ leɛǧeb». Aṭas seg yinaẓuren imaynuten i iɛawen Hamid. Mi ara iẓer yiwen iḥsel, ur isɛi ara isurdiyen swayes ara ixelles inaẓuren ara t-iḥamin, Hamid ittɛawan-iten, itturar-asen abanjut baṭel. Acḥal inaẓuren iwumi icebbaḥ asekles s tmerna kan n ṣṣut ubanjut. Tikkelt taneggarut i t-mlaleɣ ufiɣ-t ibedd, anda ittbedday yal ass, zdat n yiwet n thanut deg uzrug ameqqran Abane Ramdane deg Tizi-Ouzzou, icebbaḥ, igirru deg ufus, taṭṭucin uɣalenlent d tizeggaɣin seg uɛawaz, allaɣ yunag… Yal tikkelt deg ara t-mmlileɣ nesmektay-d tiqdimin, temẓi, nettawi-d awal ɣef kullec, iqqar-iyi-d ala di sin i d-nugra d iɛezriyen. Ass-nni, ufiɣ-t igugem, iruḥ am win icɣeb kra, ur ɛetleɣ ara deg wawal. Mi d-zegreɣ abrid ruḥeɣ, berneɣ-d ɣur-s, walaɣ-t iseḍfar-iyi-d tamuɣli, irfed-d afus-is, iwehha-yi-d. D tikkelt taneggarut ara t-waliɣ di ddunit, kra n wussan kan yewweḍ anda ara naweḍ akk yiwwas. Lmut-is, tejraḥ ulawen, tesseɣli-d rrehba ama di Tizi wala deg A Dwala neɣ deg Tala-Khelil. Ur umin ara medden s lmut-is, aseggass kan ɣef lmut n Lunas, yerna Hamid. Akken qqaren, «l’artiste n’a pas survécu à son maître». Asmi imḍel, yiwen ur d-yusi, ur yelli seg yimḍebren n yidles n tmurt-nneɣ. Alammi zrin tlata n yiseggasen si tmettant-is i t-id mmektan, rran-as tajmilt ass n unaẓur deg tezqqa n yidles Mouloud Mammeri deg Tizi-Ouzou. Akken yebɣu yili, xas tafekka-s tuɣal d akal, xas ulac-it ass-agi yid-neɣ maca ayen ixdem mazal-it. Mazal ssut n ubanjut-is ittwassekles i lebda ad as-nessel.<span style="white-space: pre;"></span>

<p style="text-align: right;"> Ramdane LASHEB 

  
 Tenṭeq-d teqcict-nni, tenna-asent: – Semmḥemt-iyi, semmḥemt-iyi, ttxilkamt eǧǧemt-iyi ard ḥlu&amp;gamma,; ad ṛuheγ. Tilawin xas akken ur d asent-d-yehwi ara lḥal, ǧǧant-tt . Taqcict teqqim deg uxxam n ufeḥḥam kra n wussan. Di taddart n ccix, Σica ma tettru ulac lehwa, ma teḍsa ulac iṭij, ma temceḍ ulac ddheb, ulac lfeṭṭa.Iṛuḥ ccix γer wanida yella umeksa, yeddem iεelleq-it, yenna-as: – Teskadbev-iyi ! Ayen yakk iyi-tenniv ur tesεi ara weltma-k! Dγa aqcic ameγbun iεelleq-it ccix di teγmeṛt i wabbu. Ma yella d ultma-s, yiwen was tekker ad temceḍ, tenna-asen i tlawin ufeḥḥam ad as-d-fkent liẓaṛ ad temceḍ γer-s acebbub-is, dγa tilawin la ttaḍsant amek ara s-fkent liẓaṛ ad d-temceḍ γer-s tilkin-is ! Dγa taqcict tesfeǧ taqaεet, tenna: – Besmelleh! Tiden ttkemmilent taḍsa fell-as. Akken i tebda imceḍ, bdant twiztin n ddheb d lfeṭṭa la d-γellint γer lqeεa, tilawin-nni wehment, tεeǧǧbent deg ayen ara ttwalint! Kkrent s mγawla, ssant-as liẓaṛ ad temceḍ γer-s. Akken tfuk imceḍ, teddem tefka-asent ayen i asent-yekteb Ṛebbi. Tilawin ferḥent aṭas maççi cwiṭ ! Aḥric tefka-t i ufeḥḥam, ma d wayeḍ tefka-as-t i ufeḥḥam ad t-yawi γer taddart nni n ccix i deg yella gma-s yak d Σica. Ad ileḥḥu abrid abrid ad yeqqaṛ: – Anwa ara yaγen ddheb s wallen?. Iṛuḥ urgaz γer taddart nni i γef tweṣṣa teqcict ; mi yewwed yexdem akken i as-d-tenna, yessawal: – Anwa ara yaγen ddheb s wallen? Anwa ara yaγen ddheb s wallen? Kra n win i as-yeslan yewhem: anwa ara isebblen allen-is s ddheb? Akken i as-tesla Σica teffeγ-d γer-s, tenna-as: – D acu akka ara teqqaṛed? Argaz yenna-as: – Ala snuzuyeγ ddheb s wallen ad taγeḍ…

  Tettkemmil Seg tgemmi n teqbaylit 

  
 D yiwen n yifri i d-yezgan deg taddart n Uqawej i yettuɣalen ɣer tɣiwant n Micli, wagi qqaren-as Ifri n Macchabée neɣ akken i as-qqaren Wat n taddart “Lɣar n temdint” neɣ “Ifri Meɣreb”. Yebɛed ɣef tɣiwant n Ɛin Lḥemmam s wazal n 2 yikilumitren. I wakken ad tawḍeḍ ɣer Yifri n Macchabée, iḍul abrid yerna yewɛar nezzah. Adrar anda i yella yifri-a, yuli s wazal n 1483 lmitrat , s daxel n yifri, tella tfekka n yiwen umdan i iɛeddan syagi, i yettuɣalen ɣer wacḥal n leqrun. Ar ass n wussan, ur d-llin yinadiyen akken ad ẓren d acu-tt teḥkayt n umdan-a. Aṭas n wid i d-yeqqaren d akken d yiwen umeksa i yeɣlin dinna, wiyaḍ, qqaren-d d akken d yiwen i d-yusan si tmurt n Lmerruk, ceyyɛent-id akken ad inadi ɣef ugerruj di temnadt-a, maca imi ur yessin aa iberdan, yeɣli deg yifri. Ur ẓrin ar ass-a d acu i d lbaḍna n umdan-a. Akken kan ad tkecmeḍ ɣer yeifri, ad ak-id-iqabbel ṭṭlam imi ulac win i as-ixedmen leqrar i tmerrit deg umkan-a. Daxel n Yifri, semmeḍ lḥal, akken daɣen llant « les stalagmites » akked « les stalactites » mi ara mlilent « les stalagmites » akked « les stalactites » ttefɣent-d aṭas n tugniwin amedya : tameṭṭut, agrud , d ayen ara yeǧǧen amdan ad yekcem deg yiwen umaḍal ibaɛden ɣef win i nettidir . Ma yella d ljessa n « Macchabée » ur d-yugri ara deg-s ala kra , imi ur tettwaḥader ara . Xas ulamma yewɛar ubrid yettawin ɣer dinna, imerriyen, ttasen-d si tmura yemxlafen ɣer umkan-a akken ad walin «Ifri n Macchabée ». Adrar yettak-d yiwet n tmuɣli icebḥen aṭas imi texleḍ cbaḥa n ugama d lhiba n udrar.

  S. Yamani 

  
 Ass-nni n lexmis yezrin ɣef 13h i telli s wudem unsib rreḥba tis-20 n uzemmur i d-tettheggi yal aseggas Tidukkla n yifellaḥen i tneflit d usnerni n lɣella n uzemmur s lemɛawna n tenmehla n tfellaḥet n lwilaya n Bgayet di temdint n Uqbu.

 Tekka tfaska-agi 3 n wussan di 23 di furar almi d ass-nni lǧemɛa iɛeddan, nnig n 7O n yifellaḥen i yekkin deg-s. Ma yella deg wahil, ad naf ass-nni amenzu, tella-d tulya n temsikent n lɣellat yemxalafen akka am n zzit d leṣnaf-is : zzit n lḥuḍ, zzit ucemlal , zzit uzarraj, azemmur aquran ameṭṭur, imecellaḥ…atg. Am wakken daɣen i d-ttwasnaɛtent lɣella-t-nniḍen akka am tazart n At Imɛuc , d tament i d-wwin yimrebbiyen n tzizwa ɣer tama n temsikent-agi. Ayen i d-jebden lwelha n yimzuyar d timsirin n uleqqem i d-yefka Mass Mexmuxen Arezki deg yiwet n tzeqqa , anda i d-yesselmed aṭas n medden ɣef wamek i tettili lleqma n uzebbuj i wakken ad yuɣal d azemmur, d wamek ilaq ad yili ufras n tzemrin . Ma yella deg wass wis sin, llan-d kra n yisaragen i d-fkan kra n yisdawaniyen ɣef lehlakat yettaṭafen tizemrin d uɛeqqa, fkan kra n naṣayeḥ i yifellaḥen. Ma yella deg wass aneggaru, yella-d usenɛet n yiwen n usaru yexdem Mass Maxmuxen Arezki ɣef wamek ilaq ad yili uleqqem n uzemmur. Tekfa rreḥba n uzemmur s kra n ttewsayat i d-fkan kra n yijenyuren n tfellaḥet i useḥbiber ɣef lɣella n uzemmur imi tesɛa azal meqqren deg usnerni n tdamsa n temnaḍt n summam s umata.

<p style="text-align: right;"> B. Benhamouche 

<div style="text-align: right;"> 
  
 Aneɣlaf n uwanak, aneɣlaf n tɣawsiwin n uzɣar d umyalel agraɣlan, Ramtane Lamamra, yenna-d ass n lexmis deg Lezzayer Tamaneɣt d akken ttwenɣen 25 n yirebraben deg Tubiret deg yiwet n « temhelt tabɣast » (takuṛajit) yerna aya d « asurif deg tɣara » ay d-yesskanayen tizemmar n Yigen aɣelnaw aɣerfan d yimeẓla (ssrabes) n tɣellist deg ccɣel-nsen n tɛessast d tukksa n tegrawin tirebrabin. 

 « Wid yettḍafaren tamsalt-a nnan-d d akken ayen ay d-yellan d asurif deg tɣara », ɣef wakken ay d-yenna Mass Lamamra deg yiwet n tseɣrut ay iga i tɣemsa deg tgara n udiwenni-nnes d tselwayt n Ugraw aɣelnaw n Tegduda taserbit, Maja Gojkovic, am wakken ay d-yenna d akken « d tisigar kan ay d-yeqqimen seg rrebrab deg Lezzayer ».  Aneɣlaf yumar (yefṛeḥ) s tezmert n Yigen aɣelnaw aɣerfan d yimeẓla n tɣellist imi ay ssawḍen ad ɛassen yerna ad kksen tigrawin (tirebrabin) yerna yenna-d « aya yesskanay-d d akken Lezzayer tezwar ɣer unrar deg yimenɣi mgal rrebrab ». Aneɣlaf yenna-d d akken tamhelt-a « d tabɣast yerna d taxatart », yerna yenna-d d akken slan yes-s akk medden. « Amaḍal s lekmal-nnes yeẓra s ttbut d akken llant tmura ay yezwaren ɣer unrar deg yimenɣi mgal rrebrab yerna Lezzayer d nettat ay d tamezwarut deg tmura-a », ay d-yenna. Ṣṣenf-a n temhal « yeḥwaj iɣallen uzzigen », ɣef wakken ay d-yenna am wakken ay d-yerna d akken iɣermanen idzayriyen « ttekkan s ubrid-nsen deg ccɣel yekkaten akken ad ifak rrebrab seg Lezzayer ».  Mass Lamamra yenna-d, deg temsalt-a d akken « amaḍal s lekmak-nnes yesteɛṛef s tmussni igerrzen n yiɣallen n tɣellist d yigen aɣelnaw aɣerfan deg uxeddim-nsen deg yimenɣi mgal rrebrab ».  « D ayen yesɛan azal ma sfaydin-d yidisan niḍen seg ttejṛiba n Lezzayer deg yimenɣi mgal rrebrab, d ttejṛiba ay d-terbeḥ seg wayen ay tefka d asfel seg warraw-nnes », ɣef wakken ay d-yenna.                              

 NSL (APS)

  
 <span style="text-decoration: underline;"> Isufar </span>

 500g n tbexsisin 250g n sker 1/2 n tlimet Tidgert n vanille

 <span style="text-decoration: underline;"> Aheggi </span> 

 Sqecret tibexsisin, terrem-tent daxel ukasrun akked d iẓmi-nni n llim, ternum-as sker akked tidgert n vanille yettwafesten, anfet-as ad yazyag, syin ǧǧet-t ad yens iḍ kamel. Azekk-nni, sewwet tarakt-nwen, tettekksem akuftay simal tettewwa. ẓdet ma tebɣam iḥricen-nni n tbexsisin. Mi tewwa tarakt, ččaret yis-s tibellarin alamma neflent, syin tqelbem-tent, teǧǧem-tent iḍ kamel i wakken ad izmirent ad qqiment aṭas n wagguren mebla ma texser tarakt-nni. S tezmert-nwen.

  Daya 

  
 Akka i tt-id-ǧǧan yimezwura, akka i tt-id-refden wigi n tura, akka ara tt-id-afent tsuta.

 Deg taddart n Iguersafen i yewwin arraz amezwaru, deg useggas 2014, n temsizzelt ‘’Rabah Aissat n taddart tazeddgant’’ i d-yettheggi Useqqamu Aɣerfan n Lwilaya (APW) n Tizi Uzzu, ala tezdeg ara tafeḍ deg-s. Mačči kan d tezdeg n ugama, meɛna tezdeg n wallaɣen n yimezdaɣ ; tezdeg n leɛwayed i asen-d-ǧǧan lejdud akked yiseɣ s wacu i tent-refden. Xas ma yella anda-nniḍen, ‘’yal wa s teqbaylit-is’’, deg Iguersafen ẓran anta ay d Ttaqbaylit-nsen. Ẓran kan tin akken ara ten-yessuffɣen ɣer tafat, ɣer talwit. Ferrun tilufa deg tejmaɛt, ttgen ticimlit deg taddart u ttagmen-d aman seg tala i d-wwin seg udrar…

<p style="text-align: center;"> Taddart n Iguersafene 

 Tezga-d taddart n Iguersafène deg lɛerc n At Yeǧǧar seg tama n Ukeffadu. Tebɛed ṣef Tizi Uzzu s 70 n kilumitr, ɛlayet ɣef lebḥar s 890 n lmitrat. Zzint-as-d tudrin-a : ɣef ugafa, ad naf Mahaga ; ɣef unẓul, tella taddart n Ait Aicha ; ɣef umalu, ad naf Ighil n Boukiassa ma deg usamar, tella teẓgi n Ukeffadu. Iguersafène, d taddart n 99 n yimeɣras, sɛan axxam n yilmeẓyen, isebdad n yimeɣras, amraḥ n tuǧǧal n yimeɣras, iɣerbazen, urti n yigerdan, tajmaɛt, tiliwa, amraḥ n umezgun d wayen-nniḍen. Acu kan, kra din, d taddart i t-yebnan s tcemliyin akked yidrimen n yimezdaɣ, ladɣa iminigiyen-nsen. 

<p style="text-align: center;"> Isem ‘’Iguersafène’’ 

 Iguersafène d awal uddis (Agarsafen) : gar+asif (tanzaɣt+isem). Ffkan-as isem-a imi i d-tezga taddart-a gar sin n yisaffen.

<p style="text-align: center;"> Tuddsa n taddart 

 Mazal teddun lecɣal deg taddart n Iguersafène am am wakken i asen-tt-ǧǧan yimezwura. Mazal d tajmaɛt i yesselḥuyen leqdic i d-yettilin deg taddart-a. ttnejmaɛen deg tejmaɛt, sɛan aqerru n taddart akked ṭemman. I wakken ad yili umsawa gar yimezdaɣ u yal wa ad iqader wayeḍ akked wayen ɣef wacu mcawaren, tga taddart yiwet n tmendawt i d-yellal d lsal gar wassaɣen n yimezdaɣ. Leqwanen n tmendawt-a, ttwaqadaren akken iwata u yal tikkelt mi ara d-yennulfu kra n ujdid deg tmetti, rennun-as iṣudaf i lqanun-a. S wakka, nezmer ad d-nini taddart n Iguersafène d tagduda tameẓyant imi tewwi ‘’timanit’’ s yiman-is. Ɣef teɣzi n useggas, Ttgen yal ddurt tacemlit. Ma yella d asenfar ameẓyan, ttgen-tt s nnuba, ma yella d asenfar ameqqran, taddart akken tella ad d-tefk afus n tallelt. kra din d asenfar, yettwaxdem sɣur taddart. Gar yisenfaren imeqqranen i tga taddart-agi, ad nebder aman i d-tewwi seg udrar ɣef teɣzi 1,8 n kilumitr anta i t-ṣerref 2,5 n yimilyaren, kan deg-s azal n 8 wagguren. Aman akka tura deg Iguersafène, baṭel, ur ttxelliṣen ara duru. Acu kan deg unebdu, ttgen tilisa i yixxamen, tesɛiḍ 80 litrat i wass baṭel, ma d zyada-nni ad tt-txelṣeḍ. D nutni i d-ijemɛen tadrimt-agi. Ulac la l’ADE, wala la Sonade.

<p style="text-align: center;"> Arraz amezwaru n tezdeg 

  Tewwi taddart n Iguersafène arraz amezwaru n tezdeg deg temsizzelt ‘’Rabah Aissat’’ i d-yettheggi Useqqamu Aɣerfan n Lwilaya n Tizi Uzzu APW, deg useggas n 2014. Ɣef wakken i aɣ-d-yenna Arezki Messaoudène, aselway n tesqamut n taddart, yenna-d d akken taddart-agi-nsen, tella d taddart i yumsen ugar n tudrin-nniḍen, tezmer ad tawi arraz n wammus deg useggas n 2011 imi yal tama d aqabuc, 17 n yimukan i d-iḍewwren i taddart. (17 décharges sauvages). Ihi, syina i d-yebda ikeccem lḥir Wat taddart. kkren-asen i lecɣal yiwet, yiwet. Jemɣen-d iḍumman ɣer yiwen uqabuc, uɣen-d atraktur i d-yettɛeddayen ɣef yixxamen yal ass, syin ad ten-yawi ɣer uqabuc anda ara ten-ssersen yal wa deg umekkan-is mebɣed mi d-yella ufran-nsen deg yixxamen : lkaɣeḍ weḥd-s, lǧaǧ akked plastik, weḥd-s. Leqdic-a, yebda-d d ticemlit sɣur igerdan n taddart, d nutni i yebdan jjamaɛen iḍumman n taddart, syin ɛunden-ten yimeqqranen, ihi deg Iguersafène ‘’Yekker-d ufrux, yesselqeḍ baba-s’’. ciṭ, ciṭ, armi tuɣal taddart n Iguersafène d tazeddgant u tewwi arraz amezwaru i yeṭṭfen taqacuct n tezdeg.

<p style="text-align: center;"> Taddart n 99 n yimeɣras 

 Txelles taddart n Iguersafène s ugar n 99 yimeɣras timunent n Lezzayer. Zyad ɣef tuǧǧal akked yinɛawbuyen. Ahat, ala nettat i yellan deg Lezzayen deg lgirra-nni anda d tajmaɛt i d-yessuli rray i wakken ad ffɣen yimezdaɣ ɣer lgirra. Amek ? Mmsefhamen Wat taddart i wakken ad ruḥen, ad kecmen ɣer lɛesker n Fransa. Mi wwḍen, ffkan-asen-d leslaḥ, uɣalen am lɛesker n Fransa. Acu kan, mi d-ḥarran leslaḥ-nni, mmsefhamen i tikkelt-nniḍen i wakken ad d-ffɣen syin s leslaḥ-nsen u ad ruḥen s amadaɣ ɣer yimjuhad. Ihi, akken i xedmen. Aya, yegla-d s ttar. Tssenger Fransa taddart ass 4 deg duǧember 1957. Tegla s uzegzaw s uquran. Akka ay texla taddart n Iguersafène uqbel ad tebnun yimezdaɣ-is,syin ɣer da. 

<p style="text-align: center;"> Kessous Mohand Ameziane. 

  Wagi d yiwen urgaz n taddart. d imezdaɣ n taddart i as-d-yellan deg lmendad. Ur yesɛi l lwali, wali tawacult acu kan yezga yennecraḥ wudem-is, yezga yelsa, yeswa, yečča, sɣur taddart. win tufiḍ yerfed-it, ama s llebsa neɣ s tedrimt. Refden Wat taddart akken iwata. Leɛmer i t-txus tɣawsa, ayen yebɣa, yella sɣur Wat Taddart. Netta iḥemmel-iten, nutni ḥemmlen-t. Yella d amedya n lemɛawna, d lemri n wwasssaɣen gar yimezdaɣ n taddart. ihi, asmi qrib ad yemmet, yenna-as i umeddakel-is ‘’asmi ara mmteɣ, awi-asen i Wat taddart idrimen-agi-inu’’. Akka, ihi, asmi yemmut, yefka-asen umeddakkel-is idrimen i d-yeǧǧa i taddart. meḥsub yerra-asen idrimen i as-d-ffkan imi netta ur ten-iṣerref ara imi yettawi-d yal taɣawsa baṭel. Syin kkren Wat taddart, bnan-as amraḥ d amecṭuḥ u semman-t s yisem-is…

<p style="text-align: center;"> Tiddukliwin n taddart 

  Zyada ɣef useqqamu n taddart, sɛan Iguersafène tlata n tiddukliwin-nniḍen i iqedcen deg yal aḥric n tmetti. Tella tiddukla tadelsant ‘’Alma’’ i d-yelhan deg yidles sumata d wayen i d-icudden ɣur-s, tella tiddukla ‘’Alma vert’’ i d-yerran lwelha-s ɣer useḥbiber n ugama akked usegmi n twennadt am wakken, diɣ, ara naf tiddukla n tmerrit ‘’Village du monde’’. Tiddukliwin-agi, qeddcent s lmendad n tesqamut n taddart. Sɛan tdukliwin-a,assaɣen gerrzen gar-asent, ayen i tent-yeǧǧan ad ilint d imedyaten i tiyaḍ u ad tekkint deg temliliyin i d-yettilin ama da deg Lezzayer ama deg Fransa. Aṭas i tent-yesnumren ɣef leqdic-nsent, ula François Holland yemlal u yesnemmer yiwet gar tɛeggalin n tiddukla n Iguersafène deg COP21 i d-yellan deg tmurt n Fransa. Aya, i wakken kan ad d-nini belli tudrin n leqbayel zemrent ad ilint d imedyaten i leǧnas-nniḍe, yessefk kan ad fiqqen yimezdaɣ-is u ad jebden seg wayen yellan yakan. 

<p style="text-align: right;"> Hocine.Moula 

  
 Lexmis yezrin, tewweḍ laɛfu n Rebbi tmusnawt Camille Lacoste-Dujardin,deg leɛmer-is 83 n yiseggasen. Deg umecwar-is n tusna(ethnologue), tefka azal d ameqqran i yidles amaziɣ n tmurt n leqbayel. Tcerew-d acḥal d tamacahut, tessuqel-itent, tseleṭ-iten.Terra tiṭ daɣen ɣef liḥal i deg tettidir tmeṭṭut taqbaylit, di tmurt akked d Fransa.

 Ad temḍḍel azekka, 02 di furar, ɣef snat n tsaɛtin d wezgen di funénarium d’Antony, 106-110 rue de Châtenay.

  
 Dayen tefra tmacahut kfan iɣublan d leɛtab ɣef teqraɛtin lgaz imi teḍwa tafat ɣef yimezdaɣ n rewḍa akked tiḥemamin dag at menṣur umbaɛd aceɛɛel lgaz n temdint i lfayda 218 twaculin i yeǧǧan tiqreɛtin n lmeḥna(tiqraɛtin lgaz) imi tettnernay ssuma nsent ladɣa deg ussan n cetwa yerra tettxasa , lferḥa n twaculin-agi tbaned deg udmawen nsen axaṭar yessali uɣbel n lgaz dayen ara ten-yeǧǧen ad idirin di tegnatin ifazen imi d yiwen seg usafar agejdan i sexdamen s waṭas ama di cetwa neɣ deg ussan nniḍen ,ɛlaḥsab n twaculin-agi ferḥent mliḥ s uṣenfar iten-yiwḍen ami d ixxamen yerna iwḍen iswi i llan ssaramen acḥal d iseggasen-aya dayen ara yeqqimen deg umezruy n taddart.

<p style="text-align: right;"><span style="white-space: pre;"></span> M.A 

  
 Ass n acer yezrin 07 deg furar tidukkla yettξawanen wid yuḍnen tigeẓẓal ξerḍen-d imejjayen yettwaxeṣṣen i tukksa n tgeẓẓal seg tfekka ɣer tayeḍ , imejjayen-agi xedmen-d asarag (la conférence) deg sbiṭar n Neddir Muḥmed , wwin-d awal ɣef yimdanen yettaken tigẓelt-nsen i win itt-yeḥwağen, nnan-d deg tmurt n Lzzayer kan i ttkukrun tukksa –agi n tegẓelt , ɣas ma yella n twacult n umuḍin ad tafeḍ ikukra yugad , imejjayen-agi nnan-d nebɣa tifekkiwin n wid yemmuten lxerssum ,acku deg tmura n lberrani ulac akk aɣbel ama d tafekka n win yemmuten ama n wid yeddren ,awi-d kan ad allen amuḍin ad yejji maca deg tmurt-nneɣ qqaren –ak wa d gma ta d yemma amek ara ffkeɣ tigẓelt n win aξzizen ,akka yakk ittxemmimen ; imejjayen –agi sḥasfen aṭas aṭas ɣef wugur-agi ameqqran , tidukkla –agi tettwaxelq-d deg furar aseggas n 2014, wigi ttwelihen ttξawanen ama d imuḍan-agi, neɣ wid yebɣan ad fken tigzelt,ttmeslayen yid-sen segzayen-asen-d akken iwata amek ara qeblen deg wallaɣ-nsen ad fken tigẓelt-agi, ula d aselway n tɣiwant n Tizi wezzu Mass Mangellat yefka-d adrim i tdukkla agi , d-yezgan deg temdint tamaynut aṭas ur tt-nessin ara , llan kra n yimuḍan ur ɣrin ur sξin adrim ad ruḥen ɣer wa ad uɣalen ɣer wa , llan kra ad ruḥen ɣer sbiṭar n Msetfa Baca , netta mačči ɣer din ara ruḥen ilaq ɣer Bni Mesus am wakken id-yenna yiwen gar yimejjayen-agi id –ixedmen asarag,mi yebda usarag deg tazwara tmmeslay-d tdukkla-agi tenna-d aqlaɣ dagi ilmend n yimuḍan d wid ara yefken tigẓelt-nsen , ad ten-nξawen ama s udrim ama s wawal akken tanefsit n win ara yefken tigẓelt ad tili tertaḥ , yerna teqbel , ur ilaq ara ad aggaden imi aqerru ɣef tdukkla-agi d win ijerben aṭṭan-agi, yuɣal yuwi-d awal Mass Zziri yemmeslay-d ɣef wamek zerξen tigẓelt deg tfekka s umata, yuɣal yemmeslay-d Mass Siba ( bilans et perspectives des greffes au CHU de Tizi Wezzu), amek d-tettili deg Tizi Wezzu tukksa n tegzelt , yaɣal yemmeslay-d Mass Badawi (le suivi et les bonnes pratiques en transplantation rénale) d netta i yestkelfen ɣef temsalt-agi , acḥal i ilaqen n tgeẓẓal ara d-yettwakksen i yimdanen neɣ i tfekkiwin yemmuten , akken daɣen acḥal imuḍan ara ten –izerξen , yuɣal yemmeslay-d umejjay yettwastkelfen i tukksa n tegẓelt Mass Belasla,( le prélèvement sur cadavre ) yenna-d, nebɣa ad d-nekkes seg tfekkiwin n win yemmuten , imi wigi yeddren nettaf ugur , yella wanida d sebba n lxuf, neɣ ur mwalament ara , nutni iswi-nsen d wagi ad d-kksen seg tfekkiwin n wid yemmuten ayaxir wala ad nettḥellil wiyaḍ, yuɣal yemmeslay-d Mass Nexla ( les techniques chirurgicales en transplantation rénale) amek d-yettili wayagi akk, aneggaru d yuwin awal d Mass Bulasel ( législation du don d’organes) mačči kan akka id –tekksen tigẓelt mačči am tuɣmest ilaq ad yeḥder umejjay-agi yettwastkelfen s lqanun neɣ n yizerfan, akka yekfa usarag s usirem n yimejjayen-agi akken ad fehmen yimdanen belli ulac fell-as ma kksen-d tigzelt n win yemmuten , awi-d kan ad d-ḥyun amuḍin, imi win d-yeḥyan ṛṛuḥ am akken yeḥya-d akk ddunit , d wagi i d iswi n tdukkla mebla ma nettu iswi n yimuḍan ad asen-d –yefk Rebbi cfa.

<p style="text-align: right;"> Zakia n yahia   

  
 I tikkelt niḍen, tamettant teẓẓel-d iffasen-is , tewwi mebla akukru ayen yellan d iseɣ, ḥeznent tzizwa di tefsut ɣas akken tamurt tessa s tizegzzewt d yijeǧǧigen, imi d baba-s n Tferzizwit i yemmuten, ass n 04 yebrir 2016 di taddert-is tassaft n ugemmun di laɛmer-is 94 n yiseggasen Caɛban Waḥyun (chabane Ouahioune), illul di tefsut ass n 22 yebrir aseggas n 1922 di taddert n tassaft n ugemmund taɣiwant n Yibudraren lwilaya n Tizi-Wezzu. D amyaru aqbayli s tutlayt n tefransist, id-yufraren deg annar n tsekla tagreɣlant, imi yura deqs n yedlisen ger-asen ; «La maison au bout des champs» à«L’aigle du rocher», «Tiferzizouith», d wiyaḍ niden. Caɛban Waḥyun, ger yargazen id-inejren abrid n tmusni, s tira-s, yegzem amrar n tegdi, yerz leqyud d snasel i yeqnen ameyyez, ulac ayen id-yussan seg ulac, ulac ayen yettuɣalen d ulac, kullec yettnarni, yettfukti. Dda Caɛban yenǧǧar-d abrid i yimal, issereḥ akken ad-teǧugǧgeg tmusni imi netta ger wid itt-lleqmen. akken nebɣu newwi-d awal fell-as, ur nezmir ara ad d-nezzi yakk ɣef wayen yexdem. Tamusni-s d lebḥer lqayen, d lebḥer wessiεen. Ihi tamusni n Dda Caɛban d tafat n wallaɣ, d iṭij n wass, d tiziri n yiḍ, d tilelli n wemdan. Yesakki amdan yellan yeɣfel. Tamusni ur tesεi ara tilisa, tessengugga idurar, tzegger lebḥur, tcerrig igenwan, ur tettağğa amḍiq, yal tiɣmert di ddunit tewweḍ-itt. Dda Caɛban ger wid ismendagen allaɣ-is, iẓemmi-t akken ad iniwel tamusni-s swayes yezmer ad d-icekti, ad yessufeɣ afrayen-is, syen ad yezreε tamusni-s d tẓuri-s. Amyaru Caɛban Waḥyun yettmaḍel ass n 06 yebrir 2016, di tmeqbert n taddert-is, deg akkal n lejdud-is it-id-irebban, anda iḥedren deqs n yidisan, tawacult n yedles, inaẓuren, ikabaren n tsartit, imḍebren n yaḥricen yemgaraden d waṭas n yemdanen id-yussan si temnaḍin yemgaraden.

<p style="text-align: right;"> Islam Bessaci 

  
 Ad d-theggi tneɣlaft n usegmi, nettat akked n tmawin teɛna temsalt, ladɣa imaswaḍen, yiwen wahil i uselmed n temsirin ur lmiden ara yinelmaden imi ɣelqen yiɣerbazen deg waṭas n yimekwan ɣef sebba n yir lḥal i d-yellan taggara-a deg tmurt. Aṭas n yiberdan i yeḥbes udfel neɣ ugeffur.

 Ɣef waya, ḥebsen yiɣerbazen ɣef leqraya. Ma nefka-d kan amedya, ad naf deg tmurt n leqbayel, amur ameqqran n yiɣerbazen i yellan deg tudrin i d-yezgan deg udrar, xelqen azal n smana. Xas ma inelmaden qerben ɣer uɣerbaz, meɛna qessiḥet teswiɛt, ur zmiren ara ad ruḥen, ladɣa, arrac imecṭaḥ. ula d iselmaden-nsen, llan wid i d-yettasen s lembɛid, ur zmiren ara ad ɛeddin. Ihi, ɣef wanect-a akk ara d-tessewjeḍ tneɣlaft n ttrebga yiwen wahil i temsirin ur nettwaselmed ara. ‘’Nemsefham, nekni akked yimaswaḍen i wakken ad nessewjed yiwen wahil n temsirin ur netwaselmed ara, yakan, imi ɣelqen yiɣerbazen. Ad yili wahil-agi di lmendad n yiselmaden, ad t-xedmen deg wussan i d-iteddun i wakken ad kksen leɛḍil i d-yellan deg smana-agi iɛeddan. Xas ulamma, leɛḍil yemxalaf gar uɣerbaz d wayeḍ, acu kan, yal aselmad ad iwali amek ara yexdem’’. Akka i d-tenna Massa Benghebrit. Ma ɣef wuswir n uselmed deg yiɣerbazen, terna, tenna-d :’’ad nexdem taslaḍt deg yal aɣerbaz i wakken ad nwali ma yettili-d unerni n uswir seg useggas ɣer wayeḍ’’. Ma ɣef temliliyin akked sindicat, ad tezwir s wid yellan, yakan, d iqdimen, syin ad temlit akked wiyaḍ, ɣef wakken i d-tenna.

<p style="text-align: right;"> H. M. 

  
 “I nes ines’’, d azwel n Album ajdid n Farid MALKI ara d-yeffɣen deg ussan-agi i d-iteddun ɣer tezrigin ‘’Akbou Production’’. D tikkelt tis snat ara yessekles ucennay Farid Malki, mebɛed mi d-yessufeɣ, yakan, Album-is amezwaru iwumi yefka isem ‘’Le matérialiste’’. ɣef wakken i aɣ-d-yenna, imeslayen d uẓawan n tezlatin-agi d imaynutin mačči d ayla-s, d wiyaḍ i as-tent-id-ixedmen. Netta, yecna-tent kan. Isental n tezlatin tezzin ɣef tayri d wayen swayes i d-tgellu. Ma d aẓawan d axfifan yekka-d seg tgemmi taqbaylit s wallalen-agi n uẓawan atraren. Farid MALKI, am netta am yinaẓuren-nniḍen, yesḥassef aṭas ɣef wanda tewweḍ liḥala n lbiɛ n yiḍebsiyen-agi n ccna imi i d-yettili le “piratage” n les CD deg Internet, ɣef wakken i aɣ-d-yenna. Ayen yessefcalen u yettruẓun afud i waṭas n yinaẓuren, ɛlaḥsab n tmuɣli-s. Am wakken yessaram ad yeg timeɣriwin deg waggur-agi n Remḍan i wakken ad d-yessifrir tizlatin-agi-ines tijdidin.

<p style="text-align: right;"> <span style="white-space: pre;"> </span>   Hocine.M 

  
 Deg wussan-agi yezrin i d-yeffeɣ wammud n tmedyazt amezwaru n Mass Salim iwumi isemma “Ulamek” i d-yeffɣen s lmendad n Tsebeddit takanadit n tmaziɣt “Tiregwa” yellan deg tmurt n Canada. D wagi i d adlis amezwaru ara d-yesuffeɣ umedyaz-agi ilemẓi. Gar yisental, iɣef i d-yewwi awal deg udlis-agi n 36 n yisefra, ad naf : tamussni, amɣar azemni, lebɣi, tayri , asirem, Bgayet, tamurt, tirga, tatut, akukru, awal…atg. Ad d-nesmekti belli Salem Benkhlifa, ilul ass 29 maggu 1986 deg taddart n Yickaben deg lɛerc n yimellaḥen, yefrur-id seg twacult n umedyaz ameqqran Si Lbacir Amellah. Yura aṭas n yimagraden deg Uɣmis n yimaziɣen n La Dépêche de Kabylie, yerra-d kra n yiḍrisen ɣer teqbaylit n yimura meqqren yecban : Kateb Yacine, Nizar Kebbani, Djebran Khalil Djebran…atg. Iḥella-d aṭas n warrazen deg tfaskiwin n tmedyazt, ama deg Bgayet, anida yewwi sin warrazen n umḍiq amezwaru deg tfaska n tmedyazt n Udrar n Fad deg useggas n 2012 akked 2013. Yewwi daɣen sin warrazen deg Tizi Uzzu, yiwen d arraz n Cherif Kheddam n tiddukkla tadelsant « Si Muḥend u Mḥend d Yusef u Qasi » deg useggas 2011, akked warraz wis tlata dima n tiddukkla-agi deg useggas n 2012. Taɣuri igerrzen i yimeɣriyen, afud iǧehden i yimeskaren!

  Adaoun Abdelghani 

  
 Tella yiwet n teqcict γur-s izimer. Tettawi-t yid-s. Yiwen wass tṛuḥ γer tala a d-tagem. Tewwi izimer-nni yid-s. Armi tewweḍ ar tala, teqqim ad teččaṛ aman. Taswiɛt terḍa-d. Teqqim ar tettḥellil deg izimer-nni. Tenna yas: “γur k ad teḥkuḍ i uxxam nneγ !” Izimer-nni ittaḍsa, nettat tettḥellil deg-s, teqqaṛ as :”ttxil-k, ur qqaṛ ara i baba; ad ak-fkeγ tazlegt. “Netta akk-nni ittaḍsa. Nettat ar as-teqqaṛ:”ttxil-k, susem! Ɣur-k ad teḥkuḍ ! Ad ak-fkeγ amendil. » Armi i as-tessels akk iselsa-ines, teqqim nettat ala deg yiwet tqenduṛt. Netta akk-nni irennu ittaḍsa. Ar tettru. Tṛuḥ-d. Armi tewweḍ s axxam, tenna-as yemma-s :”a yelli, acu i kem-yuγen imi tettruḍ ?” –Tenna-as:”A yemma, ṛuḥeγ ɣer tala ad d-agmeγ ; qqimeγ ad ččaṛeγ tayeṭiṭ. Iḥcem-iyi Ṛebbi ! Erḍiγ-d sdat izimer! Tura innaiyi: Ad iniγ… -Tura, aqli seg imir-nni, d nekk ttḥellileγ deg-s akken ad issusem. Netta yugi. A-t-an fkiγ-as akk iselsa-inu. Akk-nni yugi ad isusem.” Tekker-d yemma-s diγen. Tebda diγen tettḥellil deg izimer-nni, teqqaṛ as :”susem, a mmi ! A ak-ihdu Ṛebbi, ur qqaṛ i yiwen ! Taqcict, tameγbunt, iḥcem-itt Ṛebbi. Tura a-tt-an tugad ad isel baba-s.” Izimer-nni akk-nni ittaḍsa. Tekker-d yemma-s n teqcict-nni, tefka-as i izimer-nni axelxal, tɛelleq-as-t deg uḍar-is. Terna-as timelḥaft, tessels-as-tt. Terna-as ibzimen. Terna-as aggus, tebges-as. Izimer-nni imir i yerna kra ittaḍsa. Taswiɛt akka, ikcem-d baba-s n teqcict-nni diγen. Yufa-tent la ttḥellilent deg yizimer-nni; netta yugi ad isusem. Inna-asent urgaz nni: “Acu i kent-yuγen imi akka la tettrumt, tettḥellilemt deg yizimer agi ?” –Tenna-as tmeṭṭut is: “Ay argaz, d taqcict iḥcem-itt Ṛebbi ! Terḍa-d sdat izimer ! Tura, la yeqqaṛ izimer: “Ad iniγ… -Tura, nugad ad isel gma-s n teqcict. Nettat, a-tt-an tessetḥa. “Ikker-d diγen baba-s n teqcict-nni, inna-as i yizimer-nni: “ad ak-ihdu Ṛebbi, susem! Ur ttini ara! Ad ak-fkeγ abernus.” Izimer-nni irennu akk-nni ittaḍsa ! Issels-as urgaz-nni abeṛnus i yizimer-nni. Izimer irennu ittaḍsa akken, yugi ad issusem. Irna-as urgaz-nni abernus-nniḍen. Kra i as-sslusun i tγawsiwin, netta imir-nni irennu ittaḍsa. I kraḍ(3) yid-sen, am teqcict nni, am yemma-s, am baba-s, i kraḍ ala ttḥellilen deg-s; netta, irennu ittaḍsa! Ameγbun, ittaḍsa, ibγa ad yečč neγ ibγa ad isew. Nutni γilen iqqaṛ-asen:”Ad iniγ i medden taqcict terḍa-d!”…

  tettkemmil 

  
 <em> A ṭṭejra n yifires </em>

 <em> Ass-a ḍelbeɣ </em>

 <em> Ad yi-tɛiwnem </em>

 <em> Ass-a ḍelbeɣ  </em>

 <em> Ad yi-tserrḥem </em>

 <em> Ɛennaɣ-d ɣur-wen </em>

 <em> A lejdud ɣlayen </em>

 <em> Xas d agris d isennanen </em>

 <em> Neṭṭef deg ubrid-nwen </em>

 <em> Ma yella kra i ɣelḍeɣ </em>

 <em> Ḍelbeɣ ad yi-tsemmḥem </em>

 <em> Ma yella wanda i sxesreɣ </em>

 <em> Ttxil-wen ad yi-tsemmḥem </em>

 <em> I ḍelbeɣ d ssmaḥ </em>

 <em> Ssmaḥ deg yimawlan </em>

 <em> Ssmaḥ deg yidammen. </em>

 <em> Uh ay at Rebbi </em>

 <em> Ɣur-wen i nettcekti </em>

 <em> Annaɣ ay at ssber </em>

 <em> Bezzaf i nenṭer </em>

 <em> Nezga deg uɣilif </em>

 <em> Almi i aɣ-yerra deg rrif </em>

 <em> Ah ay at nnif </em>

 <em> Kkset fell-aɣ lḥif </em>

 <em> Ajeǧǧig n rremman </em>

 <em> Ẓẓden-t ineẓman </em>

 <em> Uh ay at Rebbi </em>

 <em> Lwerd yuki-d s yimeṭṭi </em>

 <em> Ay itri n yigenwan </em>

 <em> Zzher-iw yettnaddam </em>

 <em> A bab n yigenwan </em>

 <em> Ssuffeɣ-aɣ-d seg lemnam </em>

 <em> A ṭṭejra n yifires </em>

 <em> Ur t-ttaǧǧa weḥd-s </em>

 <em> A ṭṭejra n yifires </em>

 <em> Ul-is mazal iḥuss </em>

 <em> Zzher-is d ameḥbus </em>

 <em> Am ufrux deg lqus </em>

 <em> A ṭṭejra n yifires </em>

 <em> Ṭṭfet-as afus . </em>

<p style="text-align: right;">

  Bu Lemrah u Lemraḥ 

  
 Akken yeqqar yenzi « Yal aẓar yetabaε tara », dγa ddurt-agi yezrin ass n sebt 06 yunyu 2015, amyurar agreγlan n tarbeεt taγelnawt n ddabax uḍar, Yacine BRAHIMI yerzad γer taddert n At-Buεḍa di tγiwant n Yiεeẓẓugen lwilaya n Tizi-Wezzu. yerza-d γer xwal-is taddert ideg tlul yemma-s akked yimawlan-is, atmaten-is d yemdukkal-is ger-asen Sεid Belkalem amyurar n tarbeεt taγelnawt n ddabax uḍar n temnaḍt Meqlaε. Dγa imezdaγ n taddert n At-Buεḍa heggan-d yiwet n tmeγra meqren γef dema n tirza n wayaw-nsen imi 15 n yiseggasen-aya ur-d-yerzi γer taddert n yemma-s. Yacine BRAHIMI yefraḥ nezah s tmeγra-agi id-ittewheggan γef dema-s, iḥulfa amzun akken imir id-illul deg akken i ssulin deg azal-is, ggan-as ccan annect. Γas akken yetturar di trebuεa meqren n umaḍal am FC Porto, maca muḥal yettu iẓuran-is yellan d imaziγen, imi baba-s d amzabi n temnaḍt n Tγardayt, yemma-s d taqbaylit n Tizi-Wezzu, dγa Yacine Brahimi d amaziγ inekmalen. Yenna-d  » acḥal n yiseggasen-aya seramaγ ad-rruḥaγ γer taddert n yemma, maca d akkud i yiṭfen almi d tura, u ḥamdullah wḍaγ lebγi-w imi uffiγ-d imddukal n temẓi », syen yerna-d  » Wwiγ-d deqs n yisenfaren ilfayda n yimezdaγ n taddert n At-Buεḍa, am allalen n udawi i wexxam n tujya n taddert-agi, lxedma n wannar n ddabax uḍar n taddert At-Buεḍa « tasuta tis 05 », d waṭas niḍen. Ayen id-yernan cbaḥa i tmeγra-agi, d tikli yexdem Yacine BRAHIMI di tlemmast n taddert n At-Buεḍa, yelḥa merra deg yizenqan ideg yurar, yuγal yekcem s axxam n xwal-is anda id-yemekta temẓi-s. Tameddit n wass, iwala akked d yelmeẓyen n taddert n At-Buεḍa timlilit n tagara n talγuγa n Europe Juventus-Barça.

<p style="text-align: right;"> Islam Bessaci 

  
 Tedder tγiwant n Leɛğiba taggara n ddurt yezrin tiswiɛin n ccedda yessawḍen imezdaγ n kra n tudrin yerzan Buɛekkac, Lmedera d Uzru n Urumi ad medlen tiwwura n uxxam n tγiwant teγzi n tlata wussan, seg wass n ttlata almi d lexmis, i wakken ad d-beggnen lγid-nsen sdat lixsas n waman n tissit. Tasebḥit kan, uqbel ad awḍen yixeddamen, imezdaγ yuγ lḥal myefken ttiɛad i wakken ad qqiment tewwura medlent ahat wid akken i terza temsalt ad d-afen tifrat i uγbel ttidiren yimezdaγ-a. « Achal d aseggas-aya i nessutur aman n tissit. Ass-a, tewweḍ tfidi ɣer yiγes, ur nezmir ad nqabel taswiɛt s ttawilat-nne&amp;gamma,; imi azγal yecban wa mazal-aγ nettaγ-d s wazal n 1200 n yidinaren tasitirt n waman. γer melmi ara tdum akka ? » D imeslayen i aγ-d-yenna yiwen n ubabat iγef d-iban reffu. Kra kan n lweqt γed tedyant-a n umdal n tewwura, imḍebber amenzu n ddayra yewwedḍ s amkan anda i yemmeslay d kra n yimdanen. Tigawt tamenzut d tuffγa γer unnar anda ddan yimḍebbren n tγiwant akked wid yettmeslayen s yisem n yimezdaγ. Asmi akken walan acu n ttawilat i iwulmen i taluft-a, uγalen-d γer tγiwant anda i d-yella umeslay d yimezdaγ yellan akka ttraǧun deg berra i yiṭij anda tiseddarin ufrarent nnig n 45°C. D acu kan, rray yettwaddmen d win ur qbilen ara yimezdaγ yettwalin d akken tifrat d tin ara iḍullen, dγa gguman ad slen i wayen i d-yeqqar ama d imḍebber n ddayra ama d imdanen yeddan s yisem-nsen. Dγa d yiwet n ccedda izaden, reffu yettban-d γef wudmawen, d ayen yeǧǧan imezdaγ n tudrin-a ad ṭṭfen deg rray n umdal n tewwura alamma yefra uγbel-nsen mebla leɛdil n watas. Azekka-nni, ulamma amɛellem i d-yelhan d usenfar n usiweḍ n waman ɣer yixxamen deg tudrin-a, yessaweḍ ttawilat ilaqen, yerna yewwi yid-s ixeddamen, imezdaγ ṭṭfen deg wawal-nsen, ugin ula ad ruḥen ad ẓren imḍebbren n twilayt. Awal-nsen ibedd γef yiwen n rray d akken ad swen aman deg lweqt wezzilen. γer lawan-a ideg nura isalli-a, mazal ccedda ur tefri ara, aṭas n tamiwin i yettnadin ad fsin tikerrist s kra n leryuy ahat ara yilin di lfayda n yimezdaγ-a yeffuden, akked yimezdaγ n tγiwant s umata yuḥwağen srabes n tγiwant i usufeγ n lekwaγed.

  M. S. 

  
 0al mara d-yaweḍ 14 deg meɣres neɣ 3 deg duǧember ad yili wayen ara d-yilin d asfuggel neɣ d asmekti sɣur kra n tdukkliwin tilsanin (humanitaires), dɣa syin ɣur-s ad d-tuɣal takkit (kullec) tesbek ɣef wayen yerzan ameɛḍur. Ɣas ma netta yezga d amuḍin deg teɣzi n useggas, mačči ala deg sin n wussan. Nnig n waṭṭan-is, yerna-yas daɣen uwanek (Etat) n tmurt-is i ur as-d-nga akk allalen umi itessra i usishel n tudert-is; ama seg tama n tedrimt tamayyurt i as-d-yettunefkayen, dduzan i as-ilaqen am tcelyult taliktrikt, akked ṭṭmana yemmden, ladɣa deg wayen yeɛnan adawi. Rnu, ma neɣra akken ilaq asaḍuf (lqanun) n uḥuddu ɣef umeɛdur, i d-yeffɣen deg mayu n useggas n 2002, ad naf dakken rsen-d akk waqqayen i as-yerran azal, d acu kan ur ttwasmersen (ur ttwaṭebbqen) deg wannar sɣur wid i terza taluft. Tal tikkelt ad d-smektayen kra n yimḍebbren imagraden-nni n usaḍuf i yettḥuddun ɣef umeɛḍur, maca wid yesɛan kra n tezmert deg uswir anedda ugin ad ten-smersen. Ma nemmeslay ɣef tedrimt i d-yettak uwanek i umeɛḍur, acḥal tura d aseggas nettat deg 4000 n yidinaren ɣas ma seg wass-nni tudert teɣlay ayendin ed wayendin. Taceryult taliktrikt, ttakken-tt-id seg xemsa n yiseggasen ɣer xemsa nniḍen, rnu tipyasin-is ur nuḥent. Ma yella ɣef tdawsa (santé) yeḍra uxessar ɣef umeɛḍur, imi ɣas ma yesɛa takarḍa i as-yessenqasen axelles n ddwawi, maca adawi-nni ɣef yiri-s kan. Ayen yellan iban, ɣas ma yella-d kra n ubeddel, meɛna ameɛḍur mazal-it deg tmurt-is meḥqur!

<p style="text-align: right;"> Mhenni Xalifi 

<div style="text-align: right;"> 
  
 I lmend n usmekti n wass aɣelnaw n umeɣras, i d-yettilin yal ass 18 deg waggur n furar..Aṭas n yidisan i d-iheggan ddurt tadelsant i lmend n usmekti-agi. Gar wid itt-id-isuddsen

 ad d-nebder: Tanmehla n Yidles, Axxam n Yidles n Tizi Uzzu d umaruz-is n Azazga, Axxam n umezgun Kateb Yacine, s tallelt n temkerḍit tagejdant n tɣuri taɣerfant, akked uslay amniḍan n umeɣras, s lemεawna n tiddukkla n warraw n yimjuḥad, heggan-d yiwen leqdic d ameqqran deg waṭas n yimukan, ɣef teɣzi n 4 wussan, imi yebda ass-nni n ttlata 14 deg waggur furar 2017, yekfa sendiḍelli n sed 18 deg waggur-agi ideg nella. Aseggas-agi, gan-as tajmilt i umeɣra ameqqran Mass Akli Amar. Ma d ahil yettwaxedmen sɣur yimsuddsen-agi d anesbaɣur, imi llan-d aṭas n leqdicat idelsanen ɣef teɣzi n 4 n wussan-agi. Ass-nni n ttlata 14 seg furar 2017, deg temkerḍit tagejdant n tɣuri taɣerfant, yella-d usikew sɣur Massa Cherifi d Mass Semati Med. Ass-nni n lexmis 16 deg waggur-agi ideg nella, deg umaruz n Uxxam n Yidles Mulud At Mεemmer n Azazga, tella-d temsikent ɣef tegrawla tazzayrit (tugniwin, imagraden, idlisen n umezruy…), tella-d diɣen temsizzelt n tmedyazt tagrawliwt. Ma d ass-nni n sem 17 deg waggur-agi n furar, xedmen tirza ɣer usalay n Fatma n Soumer. Am wakken diɣen i d-llant snat n temsikniyin deg Uxxam n Yidles Mulud At Mεemmer n Tizi Uzzu; tin n tegrawla tazzayrit (tugniwin, imagraden, idlisen n umezruy…) akked d tin n yidlisen n umezruy sɣur tazrigt El Amel. Ma deg wass-nni n 18 di furar, deg tzeqqa n temsikniyin n Uxxam n Yidles Mulud At Mεemmer, llant-d diɣen snat n temsikniyin, ama d tinna n tegrawla, ama d tinna n yidlisen n umezruy. Ma deg tzeqqa tamecṭuḥt n umezgun, tella-d temsizzelt gar yiɣerbazen imenza, akked tmeɣra tadelsant akked tẓuri i usfukel n wass n umeɣras. Llant-d diɣen tnagiyin n yimjuhad d yimeddukkal d twacult n umeɣras-agi ameqqran “Akli Amar” iwumi tuɣal tejmilt aseggas-a. Ma deg uxxam n umezgun Kateb Yacine n Tizi Uzzu, yella-d usenεet n yiwet n tceqquft n umezgun, sɣur tiddukkla tadelsant “Tala” n Draa Ben Kheda, s yisem n “Ḥsen Amugad”. Ma deg tzeqqa n ssinima n Tizi Uzzu, yella-d uskan n usaru-nni n “Lbir” n Loutfi Bouchouri.

<p style="text-align: right;"><span style="white-space: pre;"> </span>   Ghani Amazigh 

  
 Amar Ouamrane, d argaz n tegrawla tazzayrit1954-1962, ilul deg useggas n 1919, deg Firkat i yettabaɛen ɣer ladayra n Draa El Mizan, di temnaḍt n Leqbayel, deg temdin n Tizi Uzzu. Yetturba-d deg yiwet n twacult d talemmast. Ssawalen-as yimjuhad lweqt-nni “Bu uqerruy”. Yeɣra armi yessaweḍ ɣer taggara n uswir amenzu, ayen iwumi qqaren s tefransist certificat d’études. Syin akin, yelmed deg tkadimit n lɛeskar n tmurt n Fransa yellan deg temdint n Cherchal, yeɣra dinna asileɣ aɛsekri (formation militaire). Syin deg tedyanin n 08 maggu 1945, yuɣal-d yunag ɣer berra yugi ad ittekki akked Fransa deg txazabiyin-agi i d-ittuheggan i watmaten-is Izzayriyen, dɣa ḥekmen-as s lmut deg useggas n 1946 sɣur uɛeskri afransis Catroux. Yuɣal ikcem-d ɣer tmurt, syin yuɣal d imḍebbar deg ukabar n ugdud Azzayri (PPA) i yuɣalen mebɛed s yisem n Umussu n tleliyin tidimukratiyin (MTLD), yella d amallal neɣ d amɛiwen n Krim Belkacem. Ittekka deg tefranin n tɣiwanin i d-yellan deg useggas n 1946. Ass-nni n umenzu n unbir 1954, mi tecɛel tmes n ṭṭrad, tuɣ-it yella yessedday tamnaḍt n Draa Ben Khedda. Syin yuɣal ɣef uqqeruy n lwilaya tis tlata tazzayrit. Amar Oumrane, yettekki deg unejmuɛ (Congrès) n Soummam i d-yellan ass n 20 ɣuct 1956 deg lwilaya n Bgayet, syin yekcem deg lɛesker n tlelli taɣelnawt (ALN). Sakin, yuɣal d imḍebber deg Usqamu aɣelnaw n tegrawla tazzayrit (CNRA), yettmeslay s yisem n lwilaya tis tlata, ittukellef daɣen s lecɣal n umrig (leslah) d wayen i t-yettabaɛen. Deg useggas n 1960, yuɣal yettmetil tarbaɛt n FLN deg tmurt n Liban syin akin deg tmurt n Turquie. Yewweḍ leɛfu Rebbi umeɣras-agi ass n 28 yulyu 1992.

  Ghani Amazigh 

  
 Deg wagguren iɛeddan i d-yeffeɣ yiwen n udlis n yimeslayen inmidagen n Said Bouda. Uṭṭun-agi amezwaru, yefka-s isem Tiftilin. Deg udlis-agi, ad naf 30 n trastiwin s tifrat-nsent i d-yellan deg taggara n zzmam-agi n yiluɣma. S teqbaylit timserreḥt akked kra n wawal atraren, yessaweḍ Mass Bouda ad d-yerr s annar tameslayt s wurar. Yezmer ad ilin imeslayen inmidagen-agi d allal n ulmud s wurar n tmeslayt i yinelmaden, am wakken i yezmer ad yili d tasarut i yimeqqranen i yettnadin ɣef yinumak n wawalen iqburen. I wakken yeweḍ umeskar ɣer uxeddim yecban wa, yesseqdec amawalen d yisegzawelen i yellan deg unnar n tmaziɣt d unadi-ines s umata, akka aɣ-d-yenna Said Bouda. Aṭas n wuguren i d-yettmagar mi ara yesseqdac awalen yesɛan imesli uffay neɣ wid yesɛan sin yimesla, ɣef wakken iwala. Ayen i t-yettaǧǧan ad yettaṭṭaf aṭas n wakud i wakken ad yexdem yiwet n trasta. Yelmed Mass Bouda tira n tmaziɣt weḥd-s. Yella ixeddem, yakan, imeslayen inmidagen s tefrensist. Syin, ikemmel-iten ula s tmaziɣt. Yal ddurt, ad naf yiwet n trasta n Said Bouda deg yisebtar n Uɣmis n Yimaziɣen n La Dépêche de Kabylie i d-ittefɣen yal ass n letnayen. Yettnuz udlis s 100 DA, yella akka tura deg Tizi Uzzu. 

<p style="text-align: right;"> H.M 

<div> 
  
 Argaz issetḥa, inneḥcam qrib ad t-tsebleɛ tmurt, irfed-d amger-nni izzi-d srid s axxam. Yewweḍ-d yufa-d tettraju-t tmeṭṭut-is, urɛad d-telli imi-s, argaz ismar-as-d akk urfan-is yenna-as : -A yir tameṭṭut ! Akka i tebɣiḍ tura uɣaleɣ d taḍsa gar medden. Tekkesseḍ fell-i sser alammi i yi-terriḍ d amehbul. Nekk wwiɣ-am-d amger kemm teqqareḍ-iyi-d d lemqes ! D acu-t wagi ! Tebɣiḍ ad iyi-tesderwceḍ !

 -Ay argaz ayen iyi-d-tewwiḍ d lemqes mačči d amger ! Amek tenwiḍ win i k-izenzen ad ak-id-yini kelxeɣ-k ! 

 Tameṭṭut tettkemmil deg unamar, teṭṭef kan deg wawal-is teqqar-as wagi d-tewwiḍ mačči d amger d lemqes. Argaz seg iwala tameṭṭut teṭṭef nneqma, tugi ad d-tuɣal ɣer ṣṣwab iɛzem ula d netta ad tt-iḥres alamma tuɣal-d s abrid. Amek ara ixdem, iwwi-tt nettat d warraw-is ɣer wasif. Wwḍen ɣer din, bedden rrif inṭeq ɣer tmeṭṭut-is yenna-as i tura ad d-tiniḍ tidet ad tḥebseḍ nnmara ma ulac ad kem-degreɣ ɣer wasif. D acu t wagi d amger neɣd lemqes ?

 Nniɣ-ak ay argaz wagi d lemqes mačči d amger. Argaz idegger tameṭṭut-is ɣer wasif. Inna-as : 

 – I tura, ad d-tiniḍ d amger neɣ mačči d amger! Tameṭṭut tbelleɛ asif izuɣur-itt akin.

 – D lemqes, d lemqes ! Nekk ur zmireɣ ara ad rreɣ lemqes d amger.

 – Ini-d a tameṭṭut a tin iwwet Ṛebbi, uqbel ad ifat lḥal , ad d-teǧǧeḍ arraw-im! Tameṭṭut simmal tbeɛɛed si rrif n wasif simmal tzedder deg waman. Argaz issawal-as iqqar-as ini-d, ini-d d amger…Tameṭṭut tettara-as-id d lemqes d lemqes alammi ulac ṣṣut-is. Xas akken tafekka-s akk tezder deg waman, tameṭṭut tessuffeɣ-d ifassen-is tettwehi-d teskanay-d s yiḍuden-is lemqes. Akken alammi zedren ula d ifassen-is deg waman, tennejla tmeṭṭut si ddunit iǧǧel urgaz, gujlen warraw-is. Akka i tḍerru d win ittaṭafen nnmara issengar iman-is d uxxam-is s ufus-is.

  Ramdane Lasheb 

  
 Inelmaden n uɣerbaz alemmas n sin n yimeɣrasen “Tellal Mohammed” n taddart n Akaoudj, n tɣiwant n Ait Aissa Mimoun, sɛan ugur n lgaz d ayen i d-yeglan s tɣuri n yinelmaden tiṣebḥiyin kan n wass-nni n lhed d wass-nni n letnayen yezrin. Fɣen yinelmaden ɣef 12h00 n uzal, tuɣal tedbelt tbeddel rray-is, imi ulamma ulac lgaz swayes ara sewwen, ttakken-asen tagela tasemmaḍt (aguglu, lyaɛut, timellalin…). Yerna isemmeḍ lḥal ass-nni n larebɛa d lexmis, d ayen yeǧǧan inelmaden d yiselmaden ad sḥisfen ɣef liḥala-agi.

<p style="text-align: right;"> Adaoun Abdelghani 

 
  
 Ath Ahmed d taddart n Hocine Aït Ahmed. D taddart n yimrabḍen mebla lǧameɛ.Tewwi isem-agi imi d nutni i yerzan ɣer din d imezwura. D tamurt, diɣ, n Ccix Muḥend U lḥusin i as-yennan : « a win ineqqen irgazen, aẓakka-k, ad t-qqazen ». Seg twacult n Ccix Muḥend i d-yefruri Ait Ahmed, s tama n yemma-s, axater Ccix Muḥend U lḥusin d amengur ur yesɛi ara dderya. Acu kan, ɣef wakken i d-yenna yiwen seg twacult n Ait Ahmed, yesɛa yiwen,yemmut d amecṭuḥ. Ula d Bentaleb med Taher Said, yenna-aɣ-d asefru i yexdem Ccix Muḥend ɣef wasmi yemmut mmi-s.
   « Ad ken-recdeɣ a lexwan,  
 Ɣurwat win yettḥebbin tarwa-s.
 A lmumnin, ddenya ad tɛeddi, ad tekfu,
 S aẓekka, akk ad nɛeddi, 
 kul yiwen s nnuba-s.
 A Sidi Muḥend a Lɛerbi,
 A leɛyun n yizem bu tissas.
 Awi ad asen-theḍreḍ,
 D Rebbi i d-yedlan s ayla-s. »
  Taddart-a d tamecṭuḥ : rebɛa n yixxamen d utemmu, akken i aɣ-d-yenna yiwen. Meɛna teǧǧa-d snat n tgejda iɣef tebna tsekla akked tegrawla n tmurt. Ccix Muḥend U lḥusin, d azamul n ssadat-amussnaw aneggaru, Aït Ahmed, d agrawliw aneggaru n tegrawla. Aït Ahmed yesɛa, daɣen, assaɣ d twacult n tegrawliwt tameqqrant Fadma n Sumer imi i d-kkan deg sin seg taddart « Werdja » i d-yezgan seg tama-agi n Michelet.
  Awal ara d-nawi, nelquḍ-it-id seg timawit. Nefka azal i wayen mazal ur yuri ara. Wamag ayen ireṣṣan, yemneɛ seg tatut.
  Takerḍ n taddart
  Taddart n Ath Ahmed tettabaɛ lɛerc n Taqa n Ath Yahia, seg tama-agi n Michelet. Tuli ɣef lebḥar s wazal n 700 n lmitrat. Drus maḍi n yimezdaɣ i tesɛa. Deg useggas n 1959, tenfa-ten Fransa seg taddart mebɛed mi asen-tessedrem ixxamen-nsen. Tuɣal taddart ‘’Zone interdite » ɣef wakken i aɣ-d-yenna Mass Ben Amara. Sɛan 10 n yimeɣras. Aṭas i tesɛedda taddart-a, ama deg tegrawla n 1954, ama deg temsalt n FFS n 1963. Axxam n Ccix Muḥend yella d amugger n tedyanin-agi. Kkes-d anwa ur nɛedda syin, neɣ ur neffir din. Axxam n Ccix Muḥend, d axxam nnig uxxam : ddaw-as, ifri ɣer gma-s ; d iberdan s ddaw tmurt ; kcem sya, tefɣeḍ akin. Aṭas n yimeqqranen n tegrawla i iɛeddan syin, gar-asen : Krim, Massa Bitat, Mehri, Ouamrane, Abane…atg. Ula d Aït Ahmed, d win i t-imenɛen deg temsalt-nni n FFS : syin i yerwel mi akken i t-id-ḥerran. Taddart n Ath Ahmed,tesɛa tilisa akked : Taqa, seg usamar ; Ait Boutchoure, seg umalu ; Igoufafe, seg ugafa ma seg unẓul, ad naf Agouni Guesaid. Amur ameqqran n yimezdaɣ, zedɣen anda-nniḍen, ama deg temdinin n Lezzayer, ama akkin i lebḥar.
  Amezruy d tmetti.
  Amezruy akk n taddart yeqqen ɣer Ccix Muḥend U lḥusin imi akken llan din, d tawacult : Ait Ahmed, Ait Belkacem d Ben amara. Jeddi-s n Ait Ahmed n twacult-agi n Ben Amara. Amur ameqqran n wakal n taddart n Ccix Muḥend imi d netta i d-yusan d amezwaru ɣer din. Yesɛa amekkan n tissirt andan gganen lexwan d yixeddamen-is (zik), lexlawi d yigran. Lbir n Ccix anda ttagmen aman i ddwa ar tura imi i d-qqaren ireqqa-ten (yexdem-asen ṛruqya). Axxam n lebḥar d axxam ddaw uxxam, yeččur d iberdan ddaw n tmurt, yettwabna deg lweqt-nni n Ccix Muḥend (Une casemate). Deg unebdu, isemmeḍ, deg cetwa, yeḥma. Lxelwa, lemqam (taqubbet) anda yemḍel Ccix Muḥend d twacult-is akked Hocine Ait Ahmed d yemma-s. Axxam n Ccix anda yettqabal Ccix Muḥend zeyyar-is…atg.
  Ccix Muḥend, yettuqader mliḥ, ladɣa, imi yesdukkel tamussni d leɛwayed : d ddin i d-yewwi ɣer teqbaylit, mačči d netta s timmad-is i iruḥen ɣer ddin. Yesdukkel tamussni d wawal n Rebbi. ‘’Iɛemmed ad negrent tudrin, wala ad yenger laṣel. » Ula deg temsalt-nni n Ccix Aḥeddad, xas akken kkan-d deg sin seg Tariqa Ṛaḥmaniya, Ccix Muḥend ur yessekcim ara iman-is. Yenna-as : « ɛuhdeɣ rebbi, yid-wen ur ddiɣ. Ansi-nniḍen ur awen-d-kkiɣ ».
  Timlilit n Ccix Muḥend d Si Muḥend U Mḥend.
  Tagi d taqṣiṭ mechuren nezzeh. Tettwaru deg waṭas n yidlisen. Ad d-nawi kan akka awal fell-as d awezzlan. Mmlalen yiwet kan n tikklet, kra n wagguren kan uqbel ad yemmet Ccix Muḥend deg useggas n 1901. Yesla Si Muḥend U Mḥend s lehlak n Ccix, dɣa, iruḥ ad yerzu ɣur-s. Yuɣ lḥal yekka-d seg Tunes. Mi qrib ad yaweḍ, yeffer asebsi-nni-ines ɣer tama n tejra. Yettqadar lemqam d Ccix. Yiwen gar lexwan, iwala-t-id, iɛqel-it. Axewni-agi, qqaren-as Mhend Ouabane n Wat Jennad. Yenɣa tamgarḍt, yella deg leɛnaya n Ccix (Akka i aɣ-d-nnan, d tikkelt tamezwarut i d-tettwabder temgarḍt-a). Yekker yenna-as i Ccix : « aɛam a Ccix, yusa-d umeddaḥ-nni ». Yerra-as Ccix : ‘’winna d ṣellaḥ, mačči d ameddaḥ ».
  Mi yewweḍ Si Muhend U Mḥend. Nnan-d yewwi-d asefru-a deg tazwara. Ass-nni d lǧemɛa.
  S leǧmaɛ a lǧemɛa iɛeddan,
 A lǧemɛa n ttkal,
 A Ccix Muḥend U lḥusin.
 Tessawleḍ-d, aql-aɣ nusa-d,
 Dɛiɣ s ttiɛad,
 Kečč d aḥeddad n ttelqim.
 Deg umekkan-ik, wellah ur nugad,
 Tezgiḍ-d d lmendad,
 Amekkan-ik ḥedd ur t-yewwiḍ.
 Abrid-a, ad heggiɣ aɛwin,
 Seg Tizi Akkin,
 Tamaurt ad tbeddel wiyiḍ.
  Asefru-a, yenna-aɣ-t-id yiwen deg Wat Ahmed, acu kan taggara-s qqaren-tt, diɣ, deg usefru-nniḍen.
  Syin yeḍleb-as Ccix akken ad d-yawi asefru-nniḍen meɛna Si Muḥend yeggugem yimi-s. Yekna yiwen n uxewni ɣer Ccix yenna-as : « anɛam a Ccix, ixus-it usebsi-nni ». Yekker Ccix yeḍleb deg yiwen uxewni akken ad as-d-yawi asebsi-nni yettwafren. Mi t-id-yewwi, yenna-as Ccix i Si Muḥ : ‘’tzemreḍ tura ad tkeyfeḍ. » Acu kan yessgra-as-d u yenna-as :
  Ay asebsi n uxlenǧ,
 Abbu-k yettnawal awal.
 Ulamma inijjel s usennan,
 Meɛna ittaǧǧa-d tizwal.
 A lbaz izedɣen tignaw,
 Kul wa anida i as-tmal.
 Yekker Si Muḥend U Mḥend ɣer deffir n uxxam, ikeyyef, syin yuɣal-d, yewwi-d asefru-a.
  A Ccix Muḥend U Lḥusin,
  Nusa-d a ak-nissin,
  Neḍmaɛ di lǧiha-k cwiṭ.
  A lbaz izedɣen leḥsin,
  Iḥubb-ik uḥnin,
  Daraǧa-k ḥedd ur tt-yewwiḍ.
  Ɣer ṣsfer heggit aɛwin,
  Ul-iw d amuḍin
  Tamurt ad tbeddel wiyiḍ.
  Kemmlen amǧadal s waṭas n yisefra. Deg taggara, yal wa yedɛa i wayeḍ. Ccix Muḥend U Lḥusin yenna-as :
  -Ad ak-ineɣ Rebbi d aɣrib.
  Anɛam a Ccix, deg Usqif n Ṭtmana. I as-yerra Si Muḥend U Mḥend.
  U d Si Muḥ U Mḥend, yedɛa-as akka : ‘’ad ak-ineɣ Rebbi d amengur. »
  Tizlit n Matoub ɣef Ccix Muḥend.
  A ccix Muḥend U Lḥusin,
  Ay izem iεussen idurar.
  Leqbayel d kečč i ddurin,
  Isem-ik gar-asen yufrar.
  Dεu-asen akken ad ɣlin,
  Widak ur aɣ-ngi leqṛaṛ
  Dεu-asen akken ad ɣlin,
  Widak ur aɣ-ngi leqṛaṛ.
  Uh … abeḥri tili,
  Xxuc ay Aqbayli…
  Ccix Muḥend U Lḥusin akked creɛ n Fransa.
  Seg wakken i iferru Ccix Muḥend timsal, yuɣal wehmen deg-s wid-nni yellan ɣef uqerru n uxxam n creɛ deg Michelet. Wehmen amek nutni ur ferrun ara tilufa i ten-id-yettawḍen. Ihi, iruḥ yiwen deg-sen ɣer Ccix Muḥend ad t-yesteqsi ɣef sser n waya. Mi yewweḍ, yenna-as : »amek i txeddmeḍ i wakken ad tefruḍ timsal ? Nekni nezga neḥṣel deg-sent ! » Yerra-as-d Ccix : » dayen isehlen maḍi. Ihi, mi ara d-asen sin ɣur-neɣ, nnuɣen, ma yella fehmen deg sin, ad asen-nessefhem, syin ad fehmen, dɣa, tefra. Mi ara d-asen sin, yiwen yefhem, wayeḍ ur yefhim ara, ad-nekkes ciṭ seg winna ifehmen ad tt-nefk i winna ur nefhim ara, dɣa ad mmsefhamen. Yenṭeq winna ɣer Ccix Muḥend, yenna-as : ‘’i ma yella usan-d sin ur fhimen ara, amek ara asen-txedmeḍ ? » Yerra-as Ccix : « wid-nni, d wid i n-yettasen ɣur-wen. »
  Ccix Muḥend akked
 lberhan-is.
  Yeqqar Ccix Muḥend : « win ara yeččen ayla-w mebla tidi, ad as-tuɣal d tifidi. »
  Akka, dɣa, yiwet n tikklet, ɣef wakken i aɣ-d-ḥkan, nnan-d iɛedda-d yiwen s tferka n Ccix, yekkes-d tabexsist. Din din kan teffeɣ-as-d ddaw n umeẓẓuɣ-is. Armi iruḥ ɣer Ccix, yeslef-as, syin truḥ.
  Sin n yiẓekwan
  Qqaren-d, diɣ, Ccix Muḥend yemḍel deg sin n yiẓekwan. Yemḍel deg umekkan isem-is Lḥemmam. Syin ruḥen, skeflen-t-id wiyaḍ, wwin-t-id ɣer udrar meḍlen-t dinna. Acu kan, mi ruḥen ad rren akal wid-nni yeggran deg Lḥemmam ɣef uẓekka-nni, walan tafekka n Ccix Muḥend daxel. Ha-t-an usefru n teḥkayt-a i d-tenna yemma.
  A Ccix Muḥend U Lḥusin,
 Lwali yebḍan ɣef sin.
 Tamḍelt-ik, di Lḥemmam,
 Wwin-k-id ɣer udrar uḥṣin.
 Walik lḥemd a Rebbi,
 Imi i ak-sɛiɣ d baba wis-sin. »
  Deg taggara, ad snemreɣ Bouali Ali, Ait Ahmed Med Ouziane, Bentaleb Med Taher Said, Ben Amara Med Taher mebla ma ttuɣ Merzouk Boumala d Massi Talah.
   Hocine.M 
   
 Di lawan ideg wid yesseḥbibiren ɣef twennaḍt ttraǧun kra n wayen yessefraḥen sɣur tarbaɛt n tmura i yettekkan deg yimtawayen n Paris, a-t-an tɛeyyen-d Marikan ussan-a iɛeddan n yunyu s tuffɣa-ines seg ugraw-a i yettemɛahaden ɣef lfayda n twennaḍt d ugama. Ɣef wawal n tɣamsa tamaḍlant, ssebba n uṭṭixer n Marikan, tekka-d srid sɣur uselway-is Trump i yellan yefka lɛehd i wid ibuṭin fell-as deg tefranin iɛeddan. Am wakken I d-yenna, dakken ma yella ibedd-d ad yesṭixxer tamurt-is seg terbaɛt-a akken ad yili d imekdi (fidèle) i wawal-is « Marikan send kullec ». Imi akken yettwali netta, ma yeqqim deg ugraw-a, ad tenṭer tdamsa n tmurt-is. Ula d aselway aqbur n Marikan, Barak Oubama, yesḥassef ɣef rray-a i yeddem urfiq-is. Ma d aselway amaynut n tmurt n Fransa Macron, iwala ayen akka texdem Marikan d tuccḍa i nettat s timmad-is, d tafaẓṭa (erreur) i yimal n umaḍal. Aya, ad d-iwekked amek yewɛer ɣef kra n tmura, akka am Marikan, ad sizwirent lfayda n umaḍal d tegnaw ɣef lfayda-nsent tadamsant. Ulama Ccinwa, i yellan d tamurt i yesluɣuyen tignaw s waṭas send Marikan, twekked-d s yisem n uneɣlaf-is amezwaru dakken nettat ad tkemmel amciwer i ubaɣur n twennaḍt.

  M. K. 

  
 Ulac wid izemren ad ttun tadyant n wass-nni amcum n 26 deg yebrir n useggas n 2009 i d-yeḍran deg tɣiwant n Ayt Smaɛel. D abaxix i iresxen deg yiqerra n yimezdaɣ n Bgayet aniɛad wid n Udrar n Fad. D abbeɛzeq i beɛzqen wulawen n umecṭuḥ ed umeqqran. Mi d-yekker yiwen n yilemẓi i yeffeɣ leɛqel, iɛewwel ad yeg talast i tudert n teqcict n 15 n tefsutin, n tuḥrict ifazzen i ur nga kra, mu ssawalen Sunya. Nettat deg nniya-s, mi d-teffeɣ tameddit-nni am nettat am yinelmaden seg uɣerbaz-is alemmas, ur teẓri ad d-yezg yiwen n wat-is deg ubrid-is am ublaḍ yeqquren. Dɣa aqcic-a, mi tt-yetthewwil s yimeslayen nettat tebɣa ad terwel, yefka-yas kra n tiyitiwin deg tfekka-s s lmus i yella yettawi, send ad t-yessentu deg-s daɣen ad yeɛreḍ ad ineɣ iman-is. Kra n wakud akken, Sunya ur tessaweḍ ad d-taki deg usbiṭar n Txerraḍt (Xerraṭa) ma d win igan anɣa (crime) rran-t ɣef deffir n uẓekrun. Ass-a ɛeddan sebɛa n yiseggasen gedged segmi i aɣ-teǧǧa Sunya Idir d tasfelt n tinnuzɣa ed yir taɣellist (sécurité). Ɣur medden n temnaḍt-is ad as-tiniḍ d yiwen n wass kan. Teṭṭaxxer seg ddunit n yihwah, ddɣel ed tismin, wamma mazal-itt deg yal yiwen tettidir.Deg waya, tenwa tdukkla tadelsant Adrar n Fad, acḥal-aya tura, ad as-tesbedd yiwet n teplakt d asmekti, d tajmilt, maca atan werɛad d-yeḍra. S teplakt-a, ideg ara yili ula d yiwen n usefru d tajmilt, tenwa tdukkla ad tjerred tadyant-a deg umezruy ad tt-ssnen ula d tisutiwin i d-iteddun, ladɣa inelmaden. D tiɣri daɣen i uḥezzeb ed usegmi ilaqen n tmetti, imi Ayt Smaɛel ur tennum ed wayen ur iqebbel wallaɣ. Taluft n talwit teɛna yal yiwen ed tal yiwet !

<p style="text-align: right;"> Mhenni Xalifi 

  
 Anegmu n tussna deg umaḍal, yessutur deg umdan n wass-a ad yissin tuget n tutlayin d tmeslayin. Imal n tutlayt icudd s waṭas ɣer ugdud-is ma yella yerra ad tt-yeḥrez, ad tt-yesnerni akken yenna Lmulud At Mεemmer deg wawal-is :“ Maca axxam ibennu γef lsas. Lsas-nneγ nekni d ayen nnan d wayen gan yimezwura-neγ. D win i aγ-yessefk ad d-nejmeε ass-a. Awerrat i iḥerzen ayen i yas-d-yekkan s γur yimawlan-is, yelha; win i irnan s ayen i as-d-yeğğa baba-s, yif-it”. Maca, ass-a nettwali ama deg tmurt-neγ neγ deg umaḍal, tamsalt n tutlayt tcudd ladγa ɣer temsalt n tdamsa; imi akken ad yelmed umdan tutlayt, yesseḥsab-as s waṭas ɣer wazal i tezmer ad as-t-id-tawi neγ ad as-id-ternu tutlayt-nni, ama d azal ametti neγ adamsi. Ɣef aya, i yettwali Jean- Louis Calvet d akken tutlayin ur εdilent ara deg wazal–nsent: “Llant tutlayin timeqqranin annect n yilfan, llant tutlayin timectaḥ, annect n tizit”. Telha tneflit ulac win yugin tussna d tmussni, ameεna deg ssuq n tutlayin akken i t-id-yesbeggen Pierre Bourdieu, tutlayin timecṭaḥ ur sεint ara azal sdat n tmeqranin; ur tent-ttmeslayen ara yimdanen. Ayen ara tent-yeǧǧen ur teddunt ara ɣer sdat, dγa ad neggrent. Ihi, amdan n was-a, ha-t-an gar sin yiberdan. Tamsalt, tban: yessefk fell-as ad yeddu akked tallit-is; ur yettγimi ara d ameḥbus n yiḍelli d leqrun i iεeddan, maca yessefk fell-as daγen, s tezmert meqqren, ad yissin ad yeḥrez iman-is, tutlayt-is d idles-is sdat n tutlayin d tmeslayin i d-yettenγalen fella-s. Imi akken ttwalin imussnawen gar-asen Claude Hagège: “Tutlayt mačči kan d ttawil i nesseqdac deg taywalt, ameεna d win idaγ d-yesbegginen s telqey ssifat d wazalen n ugdud.”

  Fadhila Leroul 

  
 Ass n Ahad 29 deg yunyu 2017, tella-d temsizzelt n yiselmaden d yixeddamen n tenmehla, deg Tizi Uzzu , usan-d luluf ixeddamen akked yinelmaden i d-yeffɣen seg tseddawiyin, sɛaddan deg yiɣerbazen ilemmasen n temdint n Tizi Uzzu d tesnawiyin. Ɛussen-ten yiselmaden ixeddmen deg yiɣerbazen-agi d tesnawiyin. Bdan ɣef tmenya n sbaḥ alammi d sebɛa n tmeddit : seg tmenya alammi d leḥdac akayad yeɛnan ayen i ɣran deg tseddawit ; seg leḥdac d nnefs, sɛaddan tutlayt, ama n trumit neɣ n taɛrabt ; seg zuj alammi d rrebɛa d nnefs, d akayad n yidles amatu, aneggaru d ayen icudden ɣer teywelt seg lxemsa alammi d sebɛa n tmeddit .

  Z. B. Y. 

  
 Tayri d tikli d yiwen wammud n yisefra i d-yessufeɣ Mass Rabah Boucheneb deg useggas 2015. Yewwi-d umedyaz awal ɣef waṭas n temsal i icudden ɣer tayri, tadukli, tilelli n umeslay, timuɣliwin n yimdanen ɣef kra n tɣawsiwin…S umata ayen i iceɣben amdan deg tmetti-ines. Yura Rabah Boucheneb, yakan, idlisen-nniḍen, gar-asen ad naf : iminig, talwit i targit, tikli d usirem…atg. Idlisen-a, yefka-ten i temkerḍiyin n tesdawiyin n Tizi Uzzu, Bgayet, Tubiret akked Tbatent. 

<p style="text-align: right;">  Taɣuri iwatan  

  
 Nunambeṛ yerra-d axbir

  Inrez abrid d amellal 

 Medden ɣilen d tmesxir 

 Ma d irgazen ṛeznen awal 

 Aqlaɣ la t-id-nettfekkir 

 Ar tura la d-yesawal 

 Ar tura la d-yesawal 

 Mebɛid la d-iggar tɣri

  Ad as-tiniḍ yebɣa ad d-yuɣal

  Nukni dayen i nettmeni

  Ma yeqqim-d kra n wawal 

 Ar assa mazal tefri 

 Ar assa mazal tefri 

 Anda i ɣ-yeǧǧa i ɣ-mazal 

 Yiwen yuɣ ula d Ṛebbi 

 Wiyaḍ yerra-ten d lmal 

 Wigi ugaren arumi 

 Ur yid-sen a(d) nemyeɛqal  

 Ur yid-sen a(d) nemyeɛqal 

 Ur yid-sen ṣṣlat nnbi 

 Ssnen kan tinnna  n wuzal 

 Tinna n wuzal ad tezzi 

 Yerna ad mecḥen akal

 S wass-is ak d kunwi 

 Mohia

  
 Ɣas ma mačči d addad i yerzan Tamurt n Yezwawen merra, maca xersum deg kra n tamiwin, am tɣiwant n Ayt Smaɛel deg unẓul-asamar n Bgayet, iban-d uzemmur d win i ten-yuɣen ciṭṭuḥ ma nwala-t nerna nesserwes-it i win n yilindi deg tallit-a. Seg uɣilif-a i d-yellan, d ayen i yeǧǧan at ṭṭjur-a n yigumma yeswan ttwalin kan sḥissifen, skud sdat n ugama ɣlin, ur zmiren yettusemma ad d-gen acemma alama i d-tewweḍ teswiɛt n ulqaḍ gar-aneɣ-d kra n wayyuren kan.

 D ameslay ɣef uzemmur, rrant akk wallen ddhen belli d aɛeqqa-yis i yeččan tiyita tageɛmirt, mi d-iban amzun yebberfeḍ s kra n tḥebbuyin akked yimexjan daɣen. Deg waya, ɣef wawal n wid ijerrben, llant snat n tsebbiwin i izemrent ad ilint deffir waṭṭan-a n uzemmur: aha d tizit-nni i t-yekkaten lawan n tsemhuyt-a am kra n tikkal, neɣ d aɣamac-a yessenzafen i t-yeǧǧan ur yesbir. «Yesḥissif mliḥ waya mara ad teẓreḍ azemmur yurew xir n yilindi, lameɛna yuḍen mačči am wakken nessarem». I aɣ-d-yenna yiwen n umezdaɣ n temnaḍt. Yettbin usḥissef deg wudmawen ma neẓra dakken d akukru ameqqran i izedɣen medden, win n terẓeg n zzit ara d-yettwabrin, ladɣa ma ur caḍent teckarin deg tasirin n zzit, neɣ lmaɛesrat.

 Yuɣ lḥal, ula d tiẓurin ddant ussan-a deg yilsawen ɣef waṭṭan-nsen ur nettwadma. Rnu nutenti teḍra-yasent am tid yeṭṭfen aṭṭan d amaynut, skud ur yettcabi win n tzemrin wala win i nessen ɣur-sent deg yiseggasen nniḍen, mara xessrent neɣ tteɣlayent-d ɣer tmurt. Tikkelt-a, kemcent d akmac almi i d-ttbanen yiɛeqqayen-is amzun tesreɣ-iten tafukt, neɣ wwan ɛeddan seg uqebli yezrin i qrib yewweḍ tafesna n 50° deg tili.

<p style="text-align: right;"> Mhenni Xalifi 

  
 Mustapha Ait Moussa d ajenyur uqbel ad yuɣal d asleɣmay n waddal s uẓawan, yewwi-d sin yigerdasen deg tmurt n Fransa. Yuɣal-d s snat n tarrayin: timsirin timazdayin (cours collectifs) akked tamsirt n usluɣmu n wul (cours de cardio-tarining).

  Aɣmis n Yimaziɣen: Di tazwara ini-aɣ-d amek tḍefreḍ annar-a i yerzan addal? 

  Mustapha Ait Moussa:  Ɣef wakken i d-cfiɣ, seg wasmi sɛiɣ ahat 6 yiseggasen, nekk ur ḥbiseɣ addal ar ass-a. Asmi d-wwiɣ agerdas n ”Bac», niqal ad kecmeɣ ɣer yiwet n tesdawit anda lemmden yislaɣmayen n waddal, di Lezzayer(El Biar) isem-is imir-n ISTS, syin akin ḍefṛeɣ abrid n takrura (sin yiseggasen di Tizi, 3 di Lḥeṛṛac: polytechnique). Mi d-wwiɣ agerdas n ujenyuṛ, ṛuḥeɣ-d ɣer tmurt n Fṛansa (tamdint n Rennes) anda xedmeɣ agerdas n DEA. Syin akin sslemdeɣ sin yiseggasen takrura, tafizikt akked tusnakt (aɣerbaz alemmas/tasnawit). Syin akkin yuɣal-iyi-d lebɣi n uselmed n waddal, ihi heggaɣ-d sin yigerdasen.

  Tesseḥfaḍeḍ sin yisenfan n waddal, mmeslay-aɣ-d ɣef umgarad yellan gar-asen? 

 Ahil-agi d-ttheggiɣ di Paris d timsirin timazdayin (cours collectifs) anda ara ilin gar 10 d 15 n iɛeggalen. Ssenf amezwaru qqaren-as s tefṛansist “Circuit training», tagi d tarrayt anda nezmer ad nesseqdec akk tafekka s kra n yiluɣma (gar 6 d 10 neɣ ugar) wa s deffir n wa. Ssenf-agi yezmer ad t-yexdem win yesɛan tirmit deg waddal, neɣ win ur nesɛi ara maḍi. Deg ssenf-agi, leqdic d win igan tagada gar usmeẓwel (musculation) akked usluɣmu n wul (cardio-training). Ssenf wis sin, d tamsirt n usluɣmu n wul (cours de cardio-training). Dagi ad ttwasnin yiluɣma(n umbiwel d uneggez) am uzrar (chorégraphie). Aẓawan ad yili iserreḥ I wakken ad yali uswir n uḥebbek n wul. Tarrayt-agi tessekfal-d tidi, yerna tettban-d am ccḍeḥ, ɣef waya telha aṭas i win yebɣan ad yenqes di taẓayt neɣ ad yesnerni kan deg yifadden-is.

  D acu-tt nnuba i sɛant timsirin-inek n waddal deg tdawsa neɣ deg tfekka n umdan? 

 Addal d allal yesnarnayen tazmert n tfekka. Ur ilaq ara ad nwali kan tafekka am teklut.Tahuski n tfekka tesɛa azal mi ara d-teddu yid-s tdawsa. Ihi, addal yelha aṭas i tfekka acku yessimɣur lǧehd n wul, yettgerriz tasnisnit(circulation) n yidammen, yettak daɣen afud i yifessugen I wakken ad zdin yiɣsan n umdan.

  Tenniḍ-d dakken tebɣiḍ ad teskecmeḍ ula d aẓawan azwaw di leqdic-ik… 

 Ih, aṭas aya segmi i as-qqareɣ yessefk ad sqedceɣ aẓawan aqbayli, amaziɣ s umata, deg temsirin n waddal. Tanekkit-nneɣ ilaq ad tili deg yal aḥric n tmeddurt. Nesɛa aẓawan iwulmen i waya, ayɣer ad t-neǧǧ kan i tmeɣṛiwin? Yewweḍ-d wakud anda ilaq ad nessekcem idles-nneɣ ula deg uzwu n turin-nneɣ.

  D anta d tiɣri i ara tegreḍ s yisem-ik d asleɣmay akken ad gren wiyaḍ deg wayen txeddmeḍ? Ladɣa imi lecɣal am wi ur ṭṭuqten deg tmurt. 

 Ɣas ad as-d-alseɣ tikkelt-nniḍen, ad d-iniɣ dakken addal d tazmart n umdan. D addal i ixeddem win yettembiwwilen, iteddun, yettalin, yettṣubbun, ireffden tiɣawsiwin, iqeddcen s yiɣallen-is, s tfekka-s. D tiɣimit kan s waṭas i dir. Ma tella yiwet n tiɣri ad tt-id-greɣ d ta: nettwali di tmetti taqbayli ass-a belli tudert n umdan tettnerni seg tsuta ɣer tayeḍ. Wagi neẓra ansi d-yekka. Učči war ambiwel yettawi-d taẓayt i umdan. Aya-agi yettban-d abaɛda ɣer tmeṭṭut taqbaylit. Zik tameṭṭut ur tesɛi ara allalen itraren di tudert-ines, ihi ur tḥebbes deg leqdic, deg tazzla, deg uɛebbi, seg tafrara alamma yeɣli yiṭṭij. Tura tawuri teshel maḍi, neɣ ad d-nini ur tewɛiṛ ara am zik. Tafekka terked, leqdic fessus, ayen ntett ur yettuɣal ara d afud (Energie), nesnernay deg yikiluyen alamma nufa-d iman-nneɣ nuɣal d icekkaṛen. Taẓayt diri-tt i tdawsa, ul iɛeggu, aɛrur yettwaɣ, idammen ur teddun ara akken iwata! Ihi, d argaz neɣ d tameṭṭut, ttmeyyizet deg wayen tesseblaɛem, abaɛda tiẓidanin. Ur tettut ara addal, deg uxxam, di tzeqqa, deg uɣerbaz, deg beṛra… Anda tebɣam, xersum snat n swayeɛ di ddurt. 

  Tanemmirt a Mass Mustapha ɣef tririyin i d-tefkiḍ. D acu-t wawal-ik n taggara?  

 Tanemmirt-inem a Kayisa imi i yi-tefkiḍ tagnit i wakken ad d-mmeslayeɣ ɣef leqdic-inu, ɣef waddal s umata, ɣef wayen i d-yettawi i tdawsa n umdan, i tdawsa n ugdud. Afud igerrzen!

<p style="text-align: right;"> Testeqsa-t: Kaissa Khalifi 

  
 Tasqamut n taddart n Ait Allaoua, s tallelt n Usqamu aɣerfan aɣiwan (APC) n Iboudraren, tanmehla n Yidles n lwilaya n Tizi Uzzu akked Tenmehla n tfellaḥt n temdint n Tizi Uzzu. Heggan-d tazrigt tis tmanya n tmeɣra n unetrim, ayen iwumi neqqar s tefransist “les cerises”. D ttiɛad adelsan ara d-yilin ass n lhed 16 akked wass n letnayen 17 deg waggur n yulyu i d-iteddun, deg taddart n Ait Allaoua deg tɣiwant n Iboudrarene. D tagnit i yifellaḥen merra n Tizi Uzzu, ladɣa win ixeddmen lɣella-agi n unetrim i usenɛet n sselɛa-nsen i medden. Ama deg wayen yeɛnan leṣnaf yellan n lizriz d taɛeqqayt (aqquran, aberkan…), d usenɛet n yisufar i d-yettwakksen seg-s. Am wakken daɣen ara d-ilint temsikniyin-nniḍen yemgaraden, i usbuɣar n tmeɣra-agi i d-yettuɣalen s urbaḥ n yifellaḥen d uqqeneɛ n yimdanaen s lɣella yelhan.

  Adaoun Abdelghani 

  
 Timetti taqbaylit ur tefka ara azal i tmeṭṭut deg tmeddurt, ulama ula d nettat s ccan-is. Fell-as i tbedd akk ddunit. Akka yerna mazal tettemririɣ deg tɣerɣert n tneḥyaft imi argaz-is yeḥrem-as tuffɣa. Yerra-tt d taqeddact-is, ad texdem deg uxxam, ad ternu tiqwirin. Deg tazwara, ur tesԑi ara izerfan am urgaz deg twacult: tezga tettwaḥqqer imi ur tt-id-yettali wawal gar watmaten-s. Zik, llant ula d tiqcicin i meḍlen d timuddirin. Llant tlawin iwumi berrun imi i d-seԑԑunt kan tullas. Llant tiyiḍ zewğent 3 neɣ 5 yiberdan, daymi qqaren: «Taqcict ma tedder tenfa&amp;epsilon,; ma ulac, timeqbert tewsaε».

 Tis snat, tameṭṭut ur teswi, ur terri, deg uxxam-is. Ur tesԑi rray ala argaz i yesԑan awal. Werğin tella d tilellit deg lecɣal-is. Ilaq ad texdem kan ayen yeffɣen ɣef urgaz-is, yerna axeddim-is d axxam kan, Ma teffeɣ, ad teffeɣ kan ɣer tmazirt. Ulamma truḥ ɣer yimawlan-is, xas ma llan deg taddart, ilaq ad yeddu urgaz-is, am wakken qqaren: «Taqcict mm tɣaltin, ur tbennu tixxamin». Tis kraḍ, tallest segmi ara d-tlal nettat tettwaḥqar, ama deg uxxam n baba-s neɣ win n urgaz-is. Leqbayel n zik, mi ara yernu ɣur-sen uqcic, ad sɣerten neɣ ad xedmen urar. Ma d taqcict I d-sԑan ad yeḥzen uxxam am akken d tamḍelt. Mi ferqen ttrika, ama d idrimen neɣ d akal, yal awelli (ilemẓi) ad yawi amur-is, ma d tawellit lḥeq-is ad t-rnun watmaten-is, acku ɣur-sen, d lԑib ad tewret teqcict. Ma deg uxxam n urgaz-is, akken kan bɣan nutni ara tili, limer ad tԑeddi deg rray, ad as-d-brun neɣ ad rnun fell-as takna. Ulamma yella way-agi zik, maca ass-a d tamuɣli-nniḍen. Imi d tameṭṭut i d agerruj n tudert, d nettat i d tigejjdit n uxxam-is. Nezmer ad d-nini belli ulac aɣref iɣef teԑziz tmeṭṭut nnig n uɣref Azwawi, axaṭer yegza d akken, amer ur tettili ara nettat, ddunt-is ur teswi ara neɣ ur tesԑi ara lebna. Ayen ara d-yessebganen aya-agi d inzi-a i d-ğğan wat zik: «Axxam mebla tameṭṭut, am lebḥer mebla lḥut». 

 Deg tama, kra n lbaḍna d sseriya yellan, ur teԑlim ara yis-s tmeṭṭut tazwawt imi aṭas n yirgazen i yettcawaren tilawin-nsen deg yiḍ. Ɣef-aya-agi i qqaren imezwura-nneɣ:«Ulac d acu nettugad am lehdur n tsumta». Deg tama niḍen, xas akken ur heddrent ara deg tejmaԑt, maca aṭas n tikkal i yettԑeddi rray-nsent deg-s s tuffra, yerna iferru timsal ur frin yirgazen. 

 Mebla ma nettu, tilawin-nneɣ asmi sԑant tilelli, ulac agdud i tt-yefkan i tlawin iwakken ad seknen tidet-a, yerna ad sfesxen lekdeb yellan ɣef tmeṭṭut tamaziɣt. Tagellidt Dihya d Tinhinan d amedya ɣef tlelli tekseb tmeṭṭut-nneɣ imi mačči siwa i uxxam iwumi tezmer, ula d agdud yella itteddu ddaw ufus-is, yerna tessebgen-d iman-is d akken tezmer i wayen iwumi yezmer urgaz neɣ ugar. Ihi, ddunit-a, tebna ɣef urgaz akked tmeṭṭut, d nutni i d sser n tudert, daymi ilaq tameṭṭut d urgaz ad kesben izerfan kif kif-iten. Imi ulac amgarad gar urgaz d tmeṭṭut di tmendawt, ilaq d lḥeq n urgaz i d win n tmeṭṭut. Ihi, ha-ten-in deg yiwen n umḍiq, dɣa qqaren: «Argaz d llsas, tameṭṭut d ajgu alemmas» 

<p style="text-align: right;"> Adaoun Abdelghani  

  
 Ad d-tili ussan-a ṛṛeḥba n wedlis agraɣlan di Lezzayer tamanaɣt. Tikkelt-a waqila ad yekki wedlis amaziɣ s ttaqa. Ma drus, 15 n wungalen imaynuten ara yilin di ṛṛeḥba n useggas-a. D ayen yessefraḥen, d ayen irunnun ljehd i tutlayt d yidles amaziɣ. Lukan ad ttkemmel akka, ini-as ifuk Rebbi lḥif ! Kra n yiseggasen ar sdat, yezmer ad aɣ-d-isaḥ “Nobel” neɣ “Goncourt”. 

  Maɛna, imi mačči d aṭas i d-yettwawin, d ayen imeɛnen i yessawaḍen , akken s-yenna win, “ur walaɣ izi yeẓẓel taweṭṭuft tedda d tislit”. 

 Akken kan tebda tecrurud tsekla taqbaylit s yal ssenf, nenna-yas, ɣas yella lixsaṣ wicqa, imi lixṣas-nni d “passage obligé” . Di tazwara-nni, aru kan. qlilit widen yesnen d acu-ten lessnaf n tsekla. Ungal yuɣal d tullist, tullist d tamacahut, tamacahut d tamedyazt… Lḥasun terwi. Rnu, win yekkren ad as-yini ad ruḥeɣ ad aruɣ . Ad tafeḍ ur yeɣri ara sin n yidlesen di ddunit-is, yenna-as ad uɣaleg d “écrivain”. Ar Ass-a, ɣas ulamma syin ar din, ad d-ilal wayen imeɛnen, mazal-it wedlis aqbayli deg la “médiocrité”. Acimi akka ? Bezzaf i i iḍul le “passage obligé”.

 D lawan akken yal yiwen ad yisin tafellaḥt-is. “Basta !” Tluɣ liḥala ! Ayen i neɣra seg ungalen imaynut ur yessefraḥ ara. D tina i wumi yeqqar Mohia, “ḥmleɣ-tt, tḥmmel-iyi, baba-s yugi ad iyi-tt-yefk, dɣa ruḥeɣ swiɣ un coup”. Ulac sser, ulac la “subversion” , ulac… tasekla. Ass-nni deg yiwet n temlilit, ineṭeq-d yiwen “écrivain», yennad: “Aqli suqquleɣ ungal n Camus (yenna-d kmus) Jour de Kabylie” . Mačči d tita, maɛna ilaq ad neṣu anwa wigi yettarun. 

 Acimi qwan aseggas-a yedlisen, i wumi ttarun , wid ten-yuran ? Aṭas deg-sen uran-ten iwarraz ara d-isaḥen adlis amazigh di rreḥba n useggas-a, ur ten-uran ara i tsekla ! Deg iseggasen-nni ideg tella tmaziɣt d tufirt, asmi akken ttaran ɣer leḥbas s kra n win akked d tin yennan nek d amaziɣ, yella wayen yuran. Ɣas ulama drus, yemɛen, yečcûr d sser. 

 Ass-a imi tiwwura ldint, i tira xersum, aru kan. Ilaq ad d-gren iman-nsen isdawanen akked tezrigin. Ad tixren i “ tout le monde est bon, tout le monde est gentil”. Ayen yelhan ad d-inin yelha, ayen n dir, ur t-qebbelen ara, ad d-inin diri-t ! Neɣ ma tkemmel akka “adieu la culture adieu l’agriculture !”

<p style="text-align: right;"> T.Ould Amar 

  
 Tezga-d Lemsella deg Yilulen n Umalu. Tebɛed ɣef Tizi Uzzu s wazal n 60 kilumitr. Ɛlayet ɣef lebḥar s 900 n lmitrat. Zedɣen deg-s ugar n 600 n yimdanen. Tettwassen, taggara-a, s tmeɣra n tbexsisn i yettilin yal aseggas deg taddart-a. Am wakken i mechuret, diɣ, s ucennay-is Zayen. Tettekki deg temsizzelt-nni ‘’Taddart tazedgant n lwilaya n Tizi Uzzu’’ i d-yettheggi yal aseggas usqamu aɣerfan n lwilaya n Tizi Uzzu (APW). Xas akken zeddiget dayen kan, meɛna ur d-tufrar ara imi i as-ttwakksent azal n 10 tinqidin ɣef lǧameɛ. Akka i aɣ-d-nnan. Akka tura, ur sɛin ara lǧameɛ anda ttẓallan. Taddart, tesseddu-yi-tt tejmaɛt, qrib am zikk-nni. Tesɛa ‘’Taseɣlit n taddart’’ (Le règlement intérieur).

  Takerḍa n taddart 

 Dagi, gten yinzan ɣef lexrif. Gar-asen : ‘’Mi twalaḍ tabexsist tewwa, heggi asɣar i cetwa.’’ Neɣ ‘’Aḥbub ar teččan, ṭṭef-itt-id ay aqeḍmir’’. Deg tama-agi, diɣ, i d-yennulfa wanzi-a i yecna Matoub ‘’Teɣli teslent deg Yilulen, thubb iɣallen, tḥuza yiwen di Mlikec’’.

 Ayen yessawhamen deg taddart-a, d akken zzint-as-d temqebrin seg yal tama. Zyada ɣef wanect-a, amur ameqqran n yiẓekwan ur ttwasnen ara : ur iban anwi-ten. Yezmer, ɣef wakken i d-nnan, ad yili umekkan-a, zik-nni, d timeqbert n tudrin i as-d-yezzin imi ula d amekkan n tẓallit yella din uqbel ad d-awḍen yimezdaɣ imezwura. Tella tayeḍ, daɣen, tessewham : qqaren i yiwen umekkan (irab akka tura), sidi-s Wali mačči sidi Wali am ssadat-nniḍen. Tagi ula yiwen ur yesɛi tiririt i usteqsi-nneɣ. 

 Gar yimekwan anda ttemlilin yimezdaɣ i leqdic neɣ i yiɣimi, nezmer ad d-nader : Tajmaɛt, Tiɣilt, Axxam n ccix…atg. Tezga-d Lemsella ɣef usamar n taddart Ait Lahcèe, seg umalu, ad naf Maraghna, ɣef ukafa, tqubel-itt-id Tabouda, ma ɣef unẓul d Tizi n Yicellaḍen. Lemsella, d taddart n yimeɣras. Ulac ameqqran n tegrawla n 1954 ur nɛedda ara syin. D amekkan uffir n Ali Mellah d Amirouche. Tesɛa azal 30 n yixxamen deg lweqt-nni, mmuten 38 d ameɣras, gar-asen yiwet n tmeṭṭut d yelli-s s ufella n uɛrur-is. 

  Isem ‘’Lemsella’’ 

 Ɣef wakken i aɣ-d-nnan, awal-agi Lemsella yakka-d deg wawal n taɛrabt ‘’Elmuṣalla’’ (axxam n tẓallit). Zik, uqbel ad zedɣen yimdanen dinna, tella yiwet n tzeqqa, ttasen-d Wat tudrin i as-d-yezzin, ttẓallan deg-s. Syin, asmi i d-ussan yimezdaɣ imezwura ɣer din, dɣa, tewwi taddart-nni, isem-a. Acu kan, llan wid i d-yeqqar, yezmer yesɛa anamek-nniḍen. Seg zik, taddart n Lemsella, ur tesɛi ara aṭas n wid yettẓallan, ɣef wakken i aɣ-d-nnan. Ihi, ɣef wanect-a i yezmer qqaren-as s taɛrabt ‘’Ma ṣella’’, meḥsub ur yeẓẓul ara.

 Ula d awal ilulen, ffkan-aɣ-d snat n turdiwin. Tamezwarut, nnan-d Ilulen d asget n wawal ilu (Rebbi), Ma d tis snat, qqaren-d Ilulen yesɛa assaɣ akked Ililten. Ɣef wakken i d-nnan At Ililten selken-d At Ilulen deg yiwet n tallit akken. Ihi, Ililten d wid i ten-id-iselken (Les libérateurs), Ilulen d wid i d-yettwaselken (Les libérés). Llan Ilulen n usamar, seg tama-agi n lwilaya n Tizi Uzzu, llan Ilulen n umalu seg tama-agi n Tubiret (Icellaḍen d Yiɣrem). 

 Taddart n Lemsella, semmḍet nezzeh deg cetwa. Isenni-tt udfel. Ḥekkun-d, dɣa, ɣef udfel (Gar tilawt d tmacahut). Nnan-d yiwet n tikkelt, xedmen timecreṭ s ufella n tejra ur faqqen ara imi teddel s udfel. 

 Amezruy d tmetti.

 Tuddsa n taddart. 

 Taseɣlit (Le règlement intérieur)

 Mazal d tasqamut n taddart i isedduyen lecɣal deg Lemsella. Tesɛa tajmaɛt anda ttnejmaɛen am zik-nni. Sɛan ‘’Taseɣlit n taddart’’ (Le règlement intérieur) i ttqadaren yimezdaɣ-is. Amur ameqqran n yimagraden n tseɣlit-a, kkan seg leɛwayed d yidles aqbayli xas ulamma llan kra ukren taqejjart ɣef tenfalit ‘’jmaɛ liman’’ ladɣa deg yixef wis 10, amagrad 47 i d-yeqqaren d akken win yeččan ṛemḍan neɣ deg remḍan, ad yettuxeṭṭi s 5 000 n yidinaren. Ma neẓra deg taddart-a, llan kra n yimasiḥiyen ur teɛni ara temsalt-agi n ṛemḍan, akken i aɣ-d-nnan. Yal tikkelt mi ara d-yili ujdid deg tmetti, yettili-d usnerni deg yimagraden n tseɣlit. Yal axxam ad yesɛu taseɣlit tamaynut, syin ad d-yili umcawar fell-as s tlelli d tugdud. 

 Taseɣlit-a, ɣur-s 19 n yixfawen, 85 n yimagraden. Ixfawen-a, lhan-d s wamek i d-yettili ufran d tiddin n tesqamut n taddart, ticemliyin, timeɣriwin, ttrebga, lḥerma n yimezdaɣ, amennuɣ, aman, tezdeg d ugama, tigemmi d wassaɣ akked berra n taddart. Gar wayen igerrzen deg tseɣlit-a, d akken uqbel ad taweḍ temsalt ɣer creɛ, ilaq ad tɛeddi s tejmaɛt neɣ bab-is ad yettuxeṭṭi. Seg yiseggasen 1962 ar ass-a, werǧin tewweḍ taluft creɛ, ferrut-tent deg taddart, ala kra n tsuraf, ɣef wakken i aɣ-d-nnan.

  Tadamsa. 

 Taddart n Lemsella, seg zik,mechuret s tbexsisin akked tazart (iniɣman). Ɣef wakken i aɣ-d-yenna Meziane Cherif, amɣar ameqqran deg taddart (89 n yiseggasen), ‘’ugar n 90 n lgelbat n tazart i yellan i leɛcur deg useggas n 1963, meḥsub, ayagi, d 10/100 n lɣella. Tagi d tazart kan, mebla abelluḍ, lḥeb lemluk d uzemmur. Tazart-nneɣ tettnuz din din deg ssuq n lexmis. Ladɣa, ṣṣenf n ujanjar’’. I kemmel yenna. Ula d tilawin, ɣur-sent lxedma, ama deg uqwir neɣ deg uxxam ɣer tama n uẓeṭṭa.

  Idles.  

 Seg tama n yidles, ad naf tiddukla tadelsant ‘’Tiɣilt’’ i iqedcen deg unnar n yidles, addal d tmetti ɣer tama n tesqamut n taddart. Nemlal d uselway n tiddukal-a, Mohemed Hamel, ihedraɣ-d fell-as. ‘’Tiddukla-nneɣ, tella-d s wudem unṣib deg useggas n 1992. Amur ameqqran n yiɛeggalen-is, d ilmeẓyen d tlemeẓyin n taddart. Akka tura, nesɛa axxam n yilmeẓyen anda i nqeddec, tamkerḍit, Cyber Espace d wayen-nniḍen. Zyada ɣef uheggi n tmeɣra n tbexsisin i d-yettilin yal aseggas, nxeddem tijmilin, asfugel, timsirin n uselmed i wid ixussen d useḥbiber ɣef yidles d tgemmi-nneɣ…atg. D tiddukla-a i yella deffir n tlalit n tmeɣra n tbexsisin deg useggas n 2007. 

  Tameɣra n tbexsisin. 

 Tameɣra n tbexsisin tettwaheggi-d sɣur tiddukla Tiɣilt akked tesqamut n taddart. Imezdaɣ akken ma llan, ttakken-d afus n tallalt. D leqdic ɣef teqẓi n useggas : asisdez n yizenqan d yimekwan, anadi ɣef tedrimt, tinnubga n yinebgawen akked wahil n tmeɣra anda i d-ttilin yisaragen d ccna d wayen-nniḍen. Tibexsisin ɣer Wat Lemsella, d tamsalt n tmagit, d udem n taddart. Zyada ɣef yiswiyen-nniḍen, ama seg tama n tdamsa, n yidles d tmetti, d aseḥbiber, diɣ, ɣef ccan n tama-agi. D taswaɛt anda i d-yettili umyagar n yinaẓuren d yimussnawen i wakken ad issinen s telqayt lesrar n tudrin n leqbayel. 

 Ayen yeǧǧan, diɣ, taddart n Lemsella ad tettwassen deg berra. Deg tmeɣra n tbexsisin, ad naf yal ṣṣenf, gar-asen : abakur, ajanjar (i imechuren, deg tama-agi), taɣanimt, abuɛenqiq, taɛemrunt, tisgemt…atg. Ɣer tama n tbexsisin, ttilint-d temsekniyin-nniḍen, ama d tin n talaxt, n lfeṭṭa neɣ tẓuri s umata.

 Seg wasmi i bdant tmeɣriwin-agi, beddlen wassaɣen gar yimezdaɣ n taddart : tlul-d tdukli d tegmat ; yuɣal-iten-id lḥir ɣef useḥbiber n tgemmi d yidles ; fkan azal i ugama d tfellaḥt…atg. D abrid ɣer uẓar asmi tella tmuqqit neɣ tagdelt.

  Tamuqqit neɣ tagdelt (Interdiction) 

 Llant snat n tamawin anda yella lexrif s waṭas : tama n wadda, tama n ufella. Ihi, deg tama n wadda, yessemḍay deg-s lexrif imi yeḥma lḥal din, uqbel tama n ufella. Acu kan, imawlan n tneqqlin-nni ur d-tekksen ara tibexsisin alamma wwant tbexsisin n tama n ufella. Mi wwant deg snat n tamawin, ihi, ad tettwakkes tmuqqilt. Nnan-d akka, ur yelli win ara iḍemɛen, yerna i wakken ad ɣlin yineɣman mi ara yeww lexrif ɣef tikkelt.

  Sidi El Mouffok d Wat Lemsalla. 

 Taqsiṭ-a, yenna-aɣ-tt-id, deg Lemsella, Mass Meziane Cherif yesɛan 89 n yisaggasen deg leɛmer-is, yecfa-d i kra n temsal. Ha-tt-an : ‘’Sidi El Mouffok, ad d-nini d lwali, neɣ ɛad d amussnaw. Ihi, yufa-d At taddart deg udrar, ttnadin amek ara d-ssiwḍen aman ɣer taddart. Yekker Sidi El Mouffok, yenǧer-asen-d abrid ara d-awin s tɛekkazt-is armi d taddart. Yuɣ lḥal, Sidi El Mouffok, yesɛa timɛemmert deg Wat Mlikeche. Yal aseggas, ɣer taggara n lexrif, ad d-asen ɣer taddart n Lemsella. Mi d-wwḍen, ad d-neddhen Wat taddart i lɣaci i wakken ad qqimen deg yixxamen-nsen. Syin, ad kecmen Wat El Mouffok ɣer tibḥiren-nneɣ, ad d-kksen ayen i asen-yehwan. Mi selken, ad d-afen At taddart heggan-asen imensi d tmeɣra. Ayen ara ǧǧen ur zmiren ara ad t-awin, d nekni ara asen-t-yessiwḍen s zwayel alamma d amekkan. Cfiɣ-d i waya. Ikemmel akka armi d iseggasen n 1970. Uɣalen-d i tikkelt taneggarut axater nugi anect-a. Nnan-aɣ-d : ’’ ma ur d-tuɣalem, aseggas-a, ad d-tuɣalem qabel’’.

  Kra n wudmawen 

   Zayen :  isem-is aḥeqqani, Chekdane Amokrane. D acennay yettidiren akka tura deg Fransa. Mechur s Album ‘’Baden Baden’’ d’’Lemsella’’

  Atmaten Houri :  d icennayen. Suffɣen-d Album ‘’Lmut n tefsut’’.

  Abderkader Bouacherine :  d ameɣnas u d aselmad n tmaziɣt. Qrib ad d-ffɣen yidlisen-is ɣer tira n tmaziɣt. 

  Houlaoui Bachir :  d amedyaz Deg taggara, ad snemreɣ Kader Bouacherine, Mohamed Hamel (aselway n tiddukla Tiɣilt), Meziane Cherif d Khaled Boukhenoufa (aselway n tesqamut n taddart) 

<p style="text-align: right;"> Hocine.M 

  
 Deg tlemmast n ddurt yezrin yemmug zzerd (timecreḍt) deg taddart n Ayt Tɛisiwt i yettabaɛen taɣiwant n Ayt Smaɛel, tadayra n Yiderginen. Am yal aseggas, ansay-a (lɛada) yettak-as wakud ass bac ad yili, ɣas ma taggara-a yuɣal ugar d tanezzut (commerce) wala d taflest (liman) neɣ d ansay akken yettwali wallaɣ. Deg zik n wass n acer (lḥed) ihi, addad n tegnawt yella igerrez, imezdaɣ n temnaḍt-a kkren-d ad ṭṭfen abrid ɣer lǧamaɛ n Tizi n Lwali i d-isaḥen sdat n tqariwt anda tettwasfuggel tigawt-a. Wid iqedcen fell-as zlan agenduz ed tgenduzt, kraḍ n wakraren, ed sin n yiḥuliyen (iqerwacen), rnan heggan-d akk allalen i ilaqen am yickaren anda ara fesren tuna akked tecluḍin-nsent. Ssuma n yiwet n tunet n uksum tewweḍ alami d 130 n yidinaren, daymi ur bɣin aṭas yimezdaɣ nnan teɣlay maḍi, skud ma tuɣal ɣer tiɣit seg tḥuna ad teffeɣ fell-asen ugar. Maca, akken yebɣu yili, wid yuɣen tannumi ttaɣen-d tal tafaska-a uɣen-d amur-nsen. Wanag, ugur i d-ibanen ur t-tedra tuget: aksum n yiwen seg yixfawen – neɣ ugar – d win ihelken ziɣ. D ayen i yeǧǧan imezdaɣ n Ayt Tɛisiwt ed wid n temnaḍin n tama-as ad sḥissfen ugar mi yeffeɣ zzerd-nsen n useggas akken d ulac, ma neẓra belli aṭas n twaculin i iḍeggren tuna-nsen ɣer wuzur, tiyaḍ rran-d dderk ɣef yiman-nsent, ččant-t ɣas ma yuḍen . «Tasebḥit maḍi tessawel-iyi-d uletma bac ad iyi-d-tini ma yella mazal ur d-ɛuddeɣ ara atan fiḥel. Acku aksum n tunet-nsen ufan-tt yexser». I aɣ-d-tenna yiwet n tmeṭṭut. Aya yezraɛ s tidet asḥissef ɣur yemdanen i d-iɛudden almi yuzzel umeslay d tiṭelqi ɣef waṭas n wid ur nečči aksum-nni. Mara yili d tameɣra akka d tagaɛmirt i yerzan adrum s timmad-is (s lekmal-is), a win yufan akk ixfawen yettwarzan s tmezlit ad ɛeddin merra ɣef umezzay n lmal akken ad yili yiwen yettyeqqen s tdawsa n tesɣit, daɣen ad yeḍmen belli taddart ad temnaɛ seg yal aṭṭan.

<p style="text-align: right;"> Mhenni Xalifi 

  
 Dayen, uɣalen les adultes ar wučči ɛeynani, deg uzal qaylal. Ass-nni n lǧemɛa n ruḥ ɣer yaya ad nɛegged. Ih, d yemma i d iyi-d-yesfehmen d acu-t uɛegged. Tenna-k belli mara i fak Remdan d tameɣra. Ruḥ, tura keč fhem les adultes-agi. D’une part qqaren-ak belli ferḥen aṭas aṭas mara d-yelḥeq waggur n remḍan, sakin ad k-dinin belli ferḥen aṭas aṭas mara ifak. Maiis anef-asen, mačči d yiwet n la contradiction !

 Ass-nni n lɛid, nek de gma Muṭṭiḍ nelsA iceṭṭiḍen ijdiden. Yemma trouve belli necbeḥ am “yefrax”. Tezga, teqqar-aɣ-d : “ḥadret, tixret i uqebbaṛ, ur semsaxet ara iman-nwen !”. Jamais ad tefhem yemma belli lferḥ-iw nek mačči d remḍan, mačči d iceṭṭiḍen ijdiden, mačči d lɛid n les adultes… Lferḥ-iw d amrireɣ deg uɣebbar, d cikkula alama teffeɣ-iyi-d seg umeẓẓuɣ, d Disey junior alamma yuli yiṭij… Ayen akk ḥemleɣ, ur t-teḥmil ara.

 Azekka-nni, n lɛid yexreb lmux n baba. Yettmeslay d yaya, ur frizeɣ ara d acu d-yeqqar. Akken yessusem, tenṭeɣ-d yaya : “d acu-ten lewḥuc-agi!! I yimeɣban-agi d acu i xedmen? Wekkelɣ-awen rebbi deg laɛwacer-a. Wekkellɣ-as Rebbi i ccix n lǧamaɛ yeggugmen….” Truḥ kan akken d reffu. Nek ur fhimeɣ ara d acu i idran almi sliɣ i jeddi yettmeslay ɣef ḥdac n yilmeẓyen yettwanɣan. Dɣa mekkneɣ tameẓẓuɣt-iw à gauche et à droite bac ad fehmeɣ ugar.

 Fehmeɣ belli d les champions n tẓalit d remḍan i yenɣan ilmeẓyen-nni. Nɣan-ten axaṭar ḥemlen rebbi.

 Yaya daɣen tḥemmel Rebbi , maɛna tḥemmel medden akk. Ɛni mačči yiwen urebbit i yellan ? Deg acḥal yid-sen ? Anwa deg-sen i iḥemlen ccikula d wurar deg uɣebbar ? Anwa deg-sen d-ixelqen anisati n teḥḍiri?

 Anwa deg-sen d-ixelqen waɣzen ?

 Anwa i d iyi-d-ixelqen ?

<p style="text-align: right;"> SOA 

  <a class="__cf_email__" data-cfemail="24500a4b514045494556645d454c4b4b0a4256" href="/cdn-cgi/l/email-protection">[email protected]</a>  

  
 Am yal taɣiwant seg tɣiwanin n lwiyayat akk n tmurt, ssmektayent-d amenzu n waggur n wunbir n 1954. Ass-nni mi i yeffeɣ uεbar i iεggnen beddu n Tegrawla Tazzayrit, mgal acengu afransis amesbaṭli. Seg wass-nni ar ass-a, 63 n yiseggasen i yezrin ɣef wasmi tenddeh tmes n ṭtrad mucaεen deg umaḍal. Yal aseggas, di yal tama n tmurt, yettili-d usmekti n wass-a n 1u n wunbir, yeεzizen aṭas ɣer ugdud azzayri, yerna yesεa azal d umezruy meqqren deg Tegrawla Tazzayrit 1954-1962. Ass n larebɛa-agi sdat-nneɣ, amenzu deg waggur n wunbir 2017, ad d-yesfugul ugdud azzayri deg rebɛa n tamiwin n tmurt ass ideg tebda tegrawla tazzayrit, i d-yellan ass letnayen 01 deg wunbir 1954, akken kan i tewweḍ ssaɛa d 00h00 lmeɛna-s ɣef 12h n yiḍ. Aɣref azzayri yeddukkel am yiwen n ufus s ddaw tecḍaḍt n Tniri n Uselelli Taɣelnawt “FLN” akked lɛesker n uselelli Aɣelnaw “ALN”. Kkren-d mebɛed lqern d 24 n yiseggasen n usteɛmer, ideg xedmen ayen i sen-yehwan deg lejdud-nneɣ d yimawlan-nneɣ. Imi seg wass n 05 yulyu 1830, iserdasen iṛumiyen nutni la neqqen tilawin s tadist, imɣaren d temɣarin akked yigerdan. Bɣan ad slaẓẓen agdud, dɣa serɣen-asen iḥerqan n temẓin d yirden akked ṭṭjur n lfakya, bɣan daɣen ad d-sufɣen imdanen ur neɣri ara, dɣa serɣen kra yellan d aɣerbaz, ama d timɛemert n ddin neɣ d aɣerbaz n leqraya. Usan-d i wakken ad ssnegren. Xedmen deg yimdanen ayen ur yetteqbal ara wallaɣ n umdan. Kksen-asen izerfan-nsen, wwten nɣan-ten d tijemuyaɛ, ama s rrṣaṣ neɣ s lbumbat neɣ s trisiti…atg. Acḥal d amjahed i wwin ɣer lḥebs, acḥal i wumi gezmen aqerruy, imawlan-is ad ttwalin, acḥal iserɣen s tmes…atg. Maca ass n umenzu n unbir 1954, nejmaɛen-d akk yiɣallen akked yiffaden n waṭas n yirgazen igrawliwen d yimazrayen i d-tefka tmurt. Fkan lemɛahda i watmaten-nnsen belli tamurt n Lezzayer ad tuɣal d tilellit am tmura-nniḍen. Gar yirgazen i ismendgen tagrawla n 54, ad d-nebder: Krim Belkacem, Abbane Remdane, Amirouche Ait Hamouda, Abderrehman Mira, Amar Oumrane…atg. Ulac taddart neɣ taɣiwant tezgil tegrawla tazzayrit, yal ta amek i tt-tḥuzza, yal ta amek tɛawen deg ṭṭrad-agi amazray. Ayen i d-yessebganen annect-a, d isebdaden yellan deg yal taddart neɣ yal taɣiwant n yal lwilaya seg lwilayat n tmurt. Llan deg-sen yismawen n yilmeẓyen, n tlawin, n yirgazen, n yimɣaren d temɣarin…atg. 

  Ghani Amazigh 

  
 Imalas yezrin imerra yekker uhetwir ɣef ukayad n Bac. Sya ɣer da, ha-t-an nnesren-d yiseqsiyen n tangiwin yemgaraden. Ɣas Facebook yessurugu-d am tala iseqsiyen.

 Di tazwara, yella-d ukukru ma yella s tidet iseḥḥa wayan yeḍran. D acu kan, ur iḍul ara umecwar almi i d-iban d akken ayen yuzzaren deg uzeṭṭa atiknuluji yebna ɣef tidet, imi d iseqsiyen-nni i d-yettunefken. Massa Benghebrit, uqbel, dɣa ttiɛad-a, terra-d di ddehn-is akk ttawilat ara yesɛerqen asexdem n tḥila deg yikayaden-a. Di yal aɣerbaz, ttuheggantttawilat n usexreb n usiwel rnu deg waṭas n yimukan i d-ssukksen i yinelmaden allalen n tukerḍa. Meɛna waqila, nebɣa ad naweḍ s awal-nni yeqqaren: “a winijebbden amrar, ixef-is ha-t-a da ɣur-i.” Ziɣ imesḥaf-nni i d-ibeggsen ad sɛerqentikli i ugdud seg yiseggasen n 90 mazal ttenfufuden. Wamma, amek akka ara naweḍ ɣer teswiɛt yecban ta anda yiwen ijebbed, meyya kerfen. Akka tura, taneɣlaft n Usegmi ur teqqim ara di rrif imi tebda tettnadi ɣer tama n tamiwin-nniḍen ɣef win neɣ wid yellan deffir txazabit-a ara yekksen leqder ɣef uɣerb azzayri. D ayen,daɣ, mebla ccekk, ara yesruḥen azal i ukayaḍ-a ama di tmurt am di berra. “Tiɣilt i yekfan fell-aɣ, ad d-tban mazaltayeḍ.” I as-yenna umedyaz. Segmi i d-tusa Benghebrit s aḥric n leqraya, d abruri n tkerkas i d-yettmarayen fell-as. Ɣas akken tqubel s uxeddim d ṣṣfa aqejjem, meɛna tikkelt-a tiyita qessiḥet. Beggsen-d ad mḥun later n useggem, gguman ad qeblen awenneɛ n uɣerbaz, mi walan yiwen iger aqeddim ɣer sdat, ad rren sin ɣer deffir. Akken yebɣu yili lḥal, amezruy ad d-icehhed ɣef snat n twaculin-a iɣef d-yennaDjaout: “tawacult iteddun ɣer sdat, d tin itwexxiren”.

<p style="text-align: right;"> <span style="white-space: pre;"> </span>   Radhia B. 

  
 Amur ameqran n twaγiyin, deg useggas n 2014, ḍrant-d deg ubrid aγelnaw (114), syin abrid aγiwan (93). Ma γef yimejraḥ inehren ad naf : 140 n yirgazen, 06 n tlawin. Ma γef wid ixeddmen tiwaγiyin s waṭas ad naf wid-nni yebdan tanhert gar 2 n yiseggasen n 5. (137 n twaγiyin). Massa Djamila Temmar d nettat i d timḍebber n taywalt (communication deg Tizi Uzzu). Nemlal-itt deg tmesikent i xedmen iγallen n laman γef uwelleh d useḥbiber γer twaγiyin n yiberdan deg uxxam n yidles Mulud Mεemmri ass-nni n 6 deg maggu-agi iεeddan. Nesteqsa-tt γef yiswiyen n leqdic-a akked wamek i d-yettili deg unnar.

  D acu i d iswi n leqdic am wa ? 

 <span style="color: #ff0000;">  Massa Djamila Temmar :  </span>leqdic-a yella-d i lmend n wass n usikel (circulation) deg yiberdan. D leqdic i nxeddem yal aseggas. Ussan-a (6 d 7 deg maggu), nhegga-d deg-sen isellan d tmeskiniyin γef tγellist (sécurité) deg yiberdan. Nesken-d ttawilat n useḥbiber d uwelleh i nesseqdac deg unnar  akked yigemmaḍ n twaγiyin. Am wakken i d-yella usegmi γef usikel n yiberdan i yinelmaden n yiγerbazen n lwilaya n Tizi Uzzu. Akka tura, dγa, ha-ten-in deg uγerbaz amenzu Dali la sγarayen inelmaden γef usikel n yiberdan. 

 Yerna ahil-nneγ yettawi-d γef useggas kamel. 

  Aya, yewwi-d lfayda-s ? 

 Yewwi-d lfayda, mebla ccekk. Meεna mazal tiwaγiyin daymi i nettruḥu γer berra, nettemlili d wid  inehren i wakken ad ḥassen  mliḥ s uqader n lqanun n tenhert. Aya, yettili-d deg taggara n ddur, ladγa deg wass n ssebt imi imdanen sgunfuyen. Leqdic am wa, igerrez nezzeh imi i d-yettawi lγella-s. 

  D acu d sebba n twaγiyin ? 

 Sebba tamezwarut, tban, d amdan. Yir tanhert, meḥsub iḥerres yerna ur yettqadar ara angal (code) n ubrid. Tis snat d liḥala n ubrid, aṭas deg-sen i yesεan iεewwiqen. Tis tlata d liḥala d dir n tkerrust mebla ma nettu, di&amp;gamma,; tissit…

   I gar n tenhert n urgaz d tmeṭṭut ? 

 ulac lfiraq xas ulamma nezmer ad d-nini d tameṭṭut i yettḥadaren akka ciṭ… 

  D acu n ttbut i tzemreḍ ad d-tefkem γef wakken leqdic-nwen yewwi-d lfayda-s ? 

 Neqsent twaγiyin n yiberdan s 29 % deg lwilaya n Tizi Uzzu deg tazwara-agi n 2015.

  I wakken ad aken-fehmen yimdanen, akken teẓriḍ, ttawil amezwaru deg taywalt d tameslayt. Deg tmesikent-agi-nwen, turam-d s taεrabt akked tefransist meεna ulac tamaziγt, i wacuγer ? 

  Massa Djamila Temmar : d ṣṣaḥ, ilaq… Yerna aql-i la heddreγ s tqbaylit !                

<p style="text-align: right;"> Yesteqsa-tt Hocine.M 

  
  Aɣmis n Yimaziɣen: S yisem-ik d yiwen seg yimenza ɣer tmedyazt tamaziɣt , amek i tettwalid anbeddel n tmedyazt akked tikli n lweqt ?  

   

  Ben Muḥamed :  Tamedyazt, tleḥḥu d lweqt-is, tikwal yella wanda liḥala n tmussni tefti, tamedyazt tfetti, tettnerni , ma yella liḥala n tmussni akka am tura ɣur-neɣ di Lezzayer i deg leqraya tettarra tamussni ɣer deffir, maɛlum, tamedyazt ad tuɣal ɣer deffir.

  Acu twalaḍ deg wazal n tmedyazt di ttrebga n tmetti ?  

 Tesɛa azal d ameqqran, lamɛna ma yella fehmen-tt lɣaci, mi ara yili tamurt-ik tefti tmussni, imdanen fehmen tireqqaqin, ma yella tamussni twexxer, tameddyazt ur tt-fehmen ara yimdanen akken iwata, ihi ur d-tettawi ara lḥaǧa tameqqrant ; ula d aḥesses ur as-tt-ḥessisen ara.

  Amek tettawaliḍ amkan n tmedyazt , dɣa am tmedyazt-agi-inek ɣef yilmeẓyen s umata ? 

 

 I wakken ad ak-iniɣ tidet, yuɛar ad ak-waǧbeɣ, ur zriɣ ara. Ayen zriɣ d akken lɛibad meqqren i ifehmen ayen akka i d-qqareɣ, ihi ttwaliɣ deg wakken i yi d-ttqabalen akka mi ara ten-mlileɣ, ttwaliɣ belli tamedyazt-agi i xeddmeɣ ar ass-a, tettawi-asen-d kra, ayen ɣef ttnadin. Ma yella d ilmeẓyen ur zriɣ ara, maca s kra n wanda ruḥeɣ, llan yilmeẓyen amager-nsen yelha. lameɛna, bac ad zreɣ akken ilaq, ma yella fehmen tamedyazt-agi aṭas neɣ ala, ur zriɣ ara. Axater, tura diɣen tella temsalt-nniḍen, ur fahmen ara aṭas taqbaylit, ɣas ad ten-ṭafeḍ tmeslayen deg uxxam taqbaylit, texleḍ taɛrabt, tarumit, d abumexlaluḍ, mi ara tleḥḥuḍ deg uzniq, ad tselleḍ i lɣaci heddren ur neṭṭif ula deg yiwet n tmeslayt.

  S yisem-ik d amedyaz ameqqra, ma tḥulfaḍ d akken tewḍeḍ ɣer yiswi-k imi acḥal aya i d-tebdiḍ amecwar n tmedyazt ?  

 D acu ara ak-iniɣ, wwḍeɣ s iswi-w imi nekk iswi-w iqreb, ma yella ssawḍeɣ nniɣ-d ayen bɣiɣ ad t-id-iniɣ, nniɣ-t-i-d, walaɣ-t iffeɣ-d akken bɣiɣ ad t-id-iniɣ , a-t-an wwḍeɣ s iswi-w. Ma yella d tamsalt n temɛict, leɛmer iɛaceɣ si tmedyazt, nekk xeddmeɣ-tt i wakken ad sferḥeɣ kan iman-iw, ad d-iniɣ ayen i yi- qerḥen.

  Massyl Abdelkader 

  
 Lliɣ nehreɣ takerrust deg ubrid n tuɣalin Seg New York ɣer Montreal anda zedɣeɣ ata tura nnig n 20 n yiseggasen aya. Mi uwḍeɣ ɣer tlisa, fkiɣ lekwaɣeḍ-iw i yiwet n tmeṭṭut n yimsezgaren (douanes), imi teɣra “Adeg n tlalit: Lezzayer», tenna-iyi-d: “Amek tettili Lezzayer?

 – Zemreɣ ad d-iniɣ telha. Ayen ssarameɣ d skudmal ad tlehhu.

 – Seg melmi akka i tettidireḍ deg Canada?

 – Mačči aṭas aya i qefleɣ 20 n yiseggasen.

 – Melmi i trezfeḍ i tikkelt taneggarut ɣer Lezzayer?

 – Akka tura, zrin 2 n yiseggasen”.

 – Tmuqel-iyi-d s ucmumeḥ, tenna-iyi-d: “Anta i tḥemmleḍ ugar tayeḍ, d Lezzayer neɣ d Canada?

 – Amgired giɣ gar Lezzayer d Canada am win giɣ gar yemma d tmeṭṭut-iw. Tameṭṭut-iw d nekk i tt-yextaren, tesḥer-iyi s sser n ssifa-s, ḥemmleɣ-tt, ar ass-a tayri-w ɣur-s d tameqqrant, maca ur tezmir ara akk ad iyi-tessettu yemma. Ur xtireɣ ara yemma, maca ḥsiɣ nekk ines, tettayal-iyi, ur ttiliɣ bxir ala deg yirebbi-s, ur iyi-d-iɣelli imeṭṭi ala ɣef tayet-is.

 Teqfel apaspur-iw, tmuqel-iyi-d nettat tedhec, tenna-iyi-d: “Nsell dima d akken tudert deg Lezzayer mačči d tin isehlen. Amek akka i tḥemmleḍ tamurt am ta?

 – Tebɣiḍ ad d-tiniḍ “yemma”?

 – Teḍsa-d, tenna-d: Ad as-nini akka d yemma-k.

 – Yemma, ahat d tigellilt, ulac ɣur-s s wacu ara tliwi tazmert-iw, ur tesɛi s wacu ara txelles amsujji, maca leḥnana n yirebbi-s mi ara iyi-t-id-tger, lḥamu n tayri n wul-is mi ara iyi-d-teḥnec s yifassen-is, sseḥlawen-iyi akken i ilaq.

 – Glem-iyi-d Lezzayer.

 – Ur tt-id-yefki ara Rebbi s ssifa mellulen, maca ma twalaḍ udem-is d talwit ara kem-ikecmen. Ur tesɛi allen tizegzawin, maca tamuɣli-ines tesserkad. Iselsa-s d iḥerfiyen, maca deg yiran-nsen tettawi tamella d rreḥma. Ur tettcebbiḥ ara iman-is s wureɣ d waref, maca deg umgerḍ-is tetteqqen azrar n tyedrin swayes tesseččay kra n win yelluẓen. Iqeṭṭaɛen d yimukar ɣurren-tt deg wayla-s maca tezga tettecmumuḥ.

 – Terra-iyi-d apaspur-iw tenna-iyi-d:

 – Lezzayer i ssneɣ d tin i ttwaliɣ deg yigdilen n tliẓriwin maca urǧin ufiɣ ayen akka i iyi-d-tgelmeḍ.

 – Twalaḍ Lezzayer n tkarḍiwin n trakalt, ma d nekk ttmeslayeɣ-d ɣef Lezzayer i iteddun deg yiẓuran-iw.

 – Ssarameɣ takdit-ik i Canada ad d-tessiweḍ tin i tefkiḍ i Lezzayer. Bɣiɣ ad d-iniɣ takdit i tmeṭṭut akk d tin i yemma-k.

 – Gar-i d Canada yella yiwen n ugatu (un contrat), tettayal deg-i ad as-uɣaleɣ d imekdi yerna nekk ur lliɣ seg widak ur nettqadar ara iguta-nsen. Diɣ, nekk ssarameɣ ad teḥsuḍ d akken takdit-a, d yemma i tt-yeẓẓan deg-i.

<p style="text-align: right;">  Fariz BRESKI 

  Tasuɣelt seg tefransist ɣer teqbaylit sɣur Malek HOUD 

  
 Ass n ahad 20 deg yebrir imezdaɣ n Tizi wezzu smektan-d tafsut taberkant , 36 yiseggasen aya fell-as asmi tekker deg Tizi wezzu ur neqbil ara tamḥeqqranit d-yellan ɣef tmaziɣt-nneɣ ,anida i ɣlin 117 n yilmeẓẓyen , asmi i ten-nɣan ijerdimiyen mebla akukru,wwin-ten ɣer usekraf nɣan-ten ur xdimen kra n ṭṭer, bɣan tutlayt n tmaziɣt ad tesɛu adeg-is am tutlayin niḍen , ruḥen d asfel si Mulud At Mɛemmer ɣer Germeḥ Massinissa amennuɣ ur yeḥbis ur iḥebbes imi di tmurt n baba-tneɣ d yemma-tneɣ ur aɣ-d-issaḥ ad nekfu awal,tutlayt n tmaziɣt d aẓar -nneɣ , d nnif-nneɣ, ur nezmir ara ad nessusem, yal aqbayli n tidet amek id-yesbeggen lɣiḍ-is wa s timawit wa s tira, aseggas –a am yal 20 deg yebrir tella-d tikli seg tseddawit n Mulud Mɛemmri anida d-usan akk leqbayel ama d isdawanen, ama d inelmaden d yiselmaden, lɣaci d ayen i d aclim ur tettafeḍ ara anida ara t-serseḍ aḍar-ik teddun cennun tizlatin n Maɛṭub Lwennas yeɣlin ɣef tmaziɣt anida s-yeqqar : «; a leɛmer-iw d leqbayel ay d leɛmer-iw d tiyaḍ niḍen, d tezlatin n Ulaḥlu «i tecbaḥ la kabylie mi ara ternu cwiṭ tdukkli , arraw n tlelli ….», d tezlit n Aɛli ideflawen «d ameḥbus di berwagiya…», smektan-d ula deg yiɣerbazen yemgaraden am uɣerbaz alemmas n At Yanni Lɛerbi Mezzani,deg uɣerbaz alemmas n Rǧawna Tact d waṭas n temnaḍin nniḍen yelḥan ama deg Bgayet, Tubiret, ula deg Fransa anida llan aṭas n Leqbayel lḥant ama d tilawin ama d irgazen , akka anect-a yakk d tumert imi tuɣal tutlayt n tmaziɣt d tunṣibt , seg tama, d asmekti n wid yemmuten fell-as ur d –tusi ara kan akka s sshala almi xlan yixxamen , ǧlent tlawin , ggujlen warrac, ttwaḥebsen yirgazen , wwin-itt-id s yidamen yuzzlen ,akka ad yerḥem Rebbi yakk atmaten-nneɣ d warrac-nneɣ d -iḥellan tutlayt n tmaziɣt , yefk tabɣest i wid akk iqeddcen ɣef tmaziɣt d tagi kan i nesɛa ilaq ad neseḥbiber fell-as imi agdud mebla idles am umdan mebla iles , ass-a azekka tamaziɣt tella tella. 

<p style="text-align: right;"> Zakia Ben yahia 

  
 Ass-nni n sebt, 17 deg duǧember 2016 , di temlilit n uselmed d useɛlem ɣef lehlakat n tlawin I d- thegga tiddukkla n yimuḍan d wid yenḥafen “Soummam Akbou “di tzeqqa Haddad n temdint n Uqbu, tuɣal-as tejmilt i umejjay Rekis Ahcene “ amejjay n yimeɣban “am wakken i yessawalen yimezdaɣ n la summam. Rekkis Ahcene d amejjay n 80 n yiseggasen , yebda lxudma deg sbiṭar seld timunent n tmurt Lezzayer. Yexdem deg uqbu nnig 25 n yiseggasen, yebda deg yiseggsen-nni n 70. Yella d imdebbar n tezmert di sbitar-nni. Werǧinin yessin d acu i d-ɛeggu neɣ i yestehza deg yimuḍan. Ttqadaren-t akk yifremliyen d yixeddamen n sbiṭar. Di taggara n yiseggasen n 80 asmi bdan ttefɣen-d yimejjayen imaynuten, yuɣal ixeddem i yi-iman-is. Yeldi tazeqqa n udawi , ttruḥun medden ttdawin ɣur-s am win yesɛan am win ur nesɛi. Tuget ur ttxellisen ara maḍi , tikwal , ad as-d-yefk i umuḍin tafaturt n ddwawi, wa ad as-d-yernu asurdi i wakken ad tent-id-yaɣ. “ Mass Rekis Ahcene, yettdawi s wul-is, yumen s wazal tesɛa tezmert n umdan, mačči d amestajer. Yuklal aṭas n leqdar, ad yesseɣzef Rebbi di leɛmer-is. Nettmenni-as tazmert n tzemmurt ”, i d-yenna uselway n tiddukkla Soummam Akbou Mass Djernin Hamid S wakka ad d-yeqqim umejjay-agi d amedya i yimejjayen n tsuta n wass-a, d amedya di ttrebga akked lxir yesɛa. Win yebɣan tajmilt yezwer lxir, tijmilin ur tent-id-ttaɣen ara yedrimen.

<p style="text-align: right;"> Brahim Benhamouche  

<div> 
  
 Sbiṭar ameqran n temdint n Azeffun yelli yiwen n serbis n uṣeffi n yidamen ass amenzu n waggur n Unbir ilmend n umulli wis 60 n beddu n tegrawela n tmurt neɣ. Azal n 14 n tawilat uṣeffi n yidamen n imuḍan n tgeẓal neɣ ayen iwumi neqqar s tutlayt n tefransist  “les générateurs” ara d-yilin ilmend n yimuḍan-a yellan yakan ttruḥun ɣer temdinin n Tigzirt, Tizi Wezzu d Iɛeẓẓugen yal ddurt akken ad ṣeffin idamen nsen. Si tama niḍen, yella-d usiǧhed n tawilat n useffi n yidamen deg sbiṭar n Tigzirt s wazal n 4 n tawilat imaynuten (  les générateurs). Aya mebla ccek d ayen ara yesifsusen taɛkemt ɣef imuḍan i yenṭerren mačči d kra. Ad d-nesmekti belli azal n 14 600 n tikwal iɛeddan imuḍan deg tawilat n  “dialyse” seg umenzu n useggas deg nela almi d taggara n waggur n cutember  deg sbiṭar ameqran Nedir Muḥmed n  Tizi Wezzu u ɣur d-ttassen ula d imuḍan n lwilayat n Bumerdas, Tubiret d Bgayet.   Am akken yewweḍ leḥsab n imuḍan n tgeẓẓal  ɣer wazal n 1 000 . Tella-d tuẓut n tgẓal i 85 n yimdanen seg 2006 ar ass-a, deg sbiṭar Nedir Muḥmed, gar-asen 52 n yirgazzen, 21 n tlawin d 12 n iqrar.

<p style="text-align: right;">Dalila.I

  
 Aql-aɣ deg tsemhuyt n lexrif, d lawan n ujmaε n lɣella n uzemmur, llan yimezdaɣ deg tama-agi n Ouaguenoun i yebdan yakan lqeḍ n uzemmur, llan wid mazal urεad bdin. Ulamma tamnaḍt-agi tettwassen s lɣella n zzit n uzemmur, maca deg yiseggasen-agi iεeddan ur tessefraḥ ara tarewt n uzemmur imezdaɣ n tama-a. Dɣa deg useggas-agi, la nettwali lɣella n uzemmur txusen s waṭas, d ayen iɣef ssḥasfen i fellaḥen n temnaḍt-a n Ouaguenoun. D ayen ara yeğğen tuget deg-sen ad d-ağğwen zzit n uzemmur s tmara. Yerna aṭas n lğihat ideg i d-iban lexsas n lɣella-a, llant tzemmrin ur d-ngir ara ula d aεeqqa, anagar tid-nni yellan rrif rrif n yiberdan. Imi εlaḥsab n yimussnawen deg taɣult-agi, qqaren-d d akken tizemmrin yella tama n ubrid, ttarwent s waṭas, imi aɣebbar-nni yettilin fell-asent yettqeriε aṭas n lehlakat. Ulama deg useggas yezrin ixus uzemmur, maca mačči am useggas-agi. D amedya : ilindi tenza zzit n uzemmur dagi deg Ouaguenoun s 800 DA i litra, yezmer lḥal aseggas-agi, ad tenz s 850 DA neɣ ahat s 900 DA. Aṭas n ssebbat i d-yeglan s lexsas n uzemmur, gar-asent: aṭas n yimezdaɣ ur nxeddem ara azemmur-nsen (ur neqcen, ur fersen ama deg lqaεa ama di cciṭa), ssebba-nniḍen, daɣen, d ideflawen i d-yewten deg yiseggasen iεeddan…atg.

<p style="text-align: right;"> Adaoun Abdel Ghani 

<div> 
  
 Iseggasen-a ineggura, yeṭṭuqqet uḥerbal ɣer wučči (allergie alimentaire) yettḥazen imeẓyanen. Yuɣal d aɣilif n yimawlan, labeɛda di tallit anda ameẓyan ibeddu učči ixulfen ayefki. Ur muxaf ara waṭṭan-a ma iban-d. Imi ddeqs n useḥbiber d tiririt n lewhi ɣer wučči n umeẓyan, zemren ad ilin d tifrat ilaqen.

<p style="text-align: center;"> Amek id-yettban uḥerbal ɣer wučči ? 

 Ccirat n uḥerbal ɣer wučči ttḥazent s umata aglim, am tcellibaḍ, tezweɣ, akmaz, ligzima…atg. Tikkwal, ttemlilint akked tɛebbuḍt iserḥen, amɛuqqu, iriran. Ttlalent-d deffir telqimt yettilin d ssebba n uḥerbal-a am uyefki, timellalin, lḥut…atg. Tikkwal diɣ, ccirat-is cubant tid n waṭṭan n ubeḥri: asiḥḥi n tanzarin, tusut d useffeṛ n yidmaren. Aya, iteffer lahlak-a di tazwara. Ur d-yettban ara alamma ɛeddan ddeqs n wussan neɣ n wagguren. 

<p style="text-align: center;"> Acu n wučči i d-yeslalayen aḥerbal? 

 Ar umaylul (nouveau-né), ala ayefki-nni n uquṭi i ixulfen win n tyemmat, i izemren ad yili d ssebba n uḥerbal. Aneggaru-a, yeslalay-d iriran, tezweɣ n wudem akk d imeṭṭi war aḥbas, mkul mi ara yeṭṭeḍ umaylul abibṛun. Ɣef aya, ilaq ɣef yimawlan, ur stehzayen ara sdat ccirat am tigi. 

 Mi ara yebdu uleqqaq ad yessexlaḍ (gar setta d sebɛa n wagguren), ad itett ayen ixulfen ayefki, yezmer ad d-iban ɣur-s uḥerbal mgal kra n leṣnaf n wučči ur tqebbel ara tfekka-s, yecban timellalin, lḥut , ayefki, ayen akk yesɛan l’arachide. D aṭuqqet n ccirat i ɣef i d-nemmeslay yakkan i yettwellihen imawlan akken ad nadin ɣef sebba s amejjay. Aneggaru-a, ad inadi s telqay di tgella n umeẓyan akken ad d-yaf ṣṣenf n wučči yellan d sebba n uḥerbal, syin ad iwelleh imawlan akken ad as-t-kksen seg wučči-s ama i lebda neɣ i kra kan n yiseggasen. Imi s umata, aḥerbal ɣer tmelllalin akked d uyefki, yezmer ad iruḥ s teɣzi n lweqt, ma d win n l’arachide yettɣimi i lebda.

<p style="text-align: center;"> Amek nezmer ad d-nessukkes arraw-nneɣ seg uḥerbal-a? 

 Yewwi-d ɣef yimawlan, ad ẓren dakken ma yiwen gar-asen isɛa lehlak-a, mmi-s diɣ yezmer ad t-yesɛu. Ɣas ur nessawaḍ ara ad neḥbes lehlak-a i d-iteddun d yimeẓyanen, llan kra n yiwellihen, ma rran ɣur-sen imawlan lewhi, zemren xersum ad d-sukksen arraw-nsen si kra n twaɣit.

 1-Asuṭṭeḍ n umaylul : d lsas n useḥbiber, imi ulac i yecban ayefki n tyemmat i yessijhiden tafekka d tezmert.

 2-Tikci n telqimin timeẓyanin di tallit n beddu n usexleḍ n wučči : akken tafekka ad tt-teqbel, ad tt-twalef. Labaɛda ma yella waṭṭan n uḥerbal di twacult n llufan. 

 3-Anadi alqayan deg wayen yesɛa wučči i d-tettaɣem: imi llan kra n yisufar ur nlaq ara i yimeẓyanen ur newwiḍ ara aseggas, yerna zemren ad ilin d ababat n lahlak.

<p style="text-align: center;"> Taggra 

 Ma twalam kra n ccirat ɣer umeẓyan-nwen, umbeɛd abibṛun neɣ kra n wučči, ilaq ad t-tawim s amejjay-is akken ad iẓer acu n sebba yellan. Ma yeḍḥa-d, yesɛa aḥerbal, yewwi-d fell-awen ad as-tekksem kra n wučči yellan d sebba n waya. 

<p style="text-align: right;"> Salima Dali 

 
  
 Sliɣ-as i usefru di tikli-s aḍu yewwi-yi unageɣ akin i lmut, ttxemmimeɣ asmi ara mmte : 

  Ttxemmimeɣ asmi ara mmteɣ 

  Rruḥ-iw anda ara iruḥ 

  Ma am ṭṭir ara ssrifgeɣ 

  Neɣ ad kkfun fell-i leǧruḥ 

  Wissen dinna ma d-imɣureɣ 

  Neɣ ad qqleɣ d amecṭuḥ 

  Neɣ ass-nni ara d-laleɣ 

  Ad d-afeɣ iman-iw di dduḥ 

 Tamedyazt-is tnuda-d ddunit, igarawen, tuffeg s igenwan, tɣezz deg wakal, teskfel-d iɣsan yeddel, tɛedda akin i lmut, di tallit deg-i anda swayaε ur sεint ara iṛeqasen. S ssut n tmedyazt-is yesbur s uẓawan atrar yennul tameẓẓuɣt n waṭas n yimdaden.

 Di Micli ilul-d Ɛmiruc AMWANES amedyaz, tamedyazt tlul-d yid-s, tettazzal deg yidammen-is, talqayt n tektiwin-is yessefruri-tent-id deg yimeslayen, yebna-tent d tibḥirin n yisefra  izerben s iɣuyad n tmedyazt : 

  Qqimeɣ weḥd-i ttxemmimeɣ 

  Deg yiḍ i ṭṭlam di tejmaɛt 

  Ccaxeɣ, ssbeɛdeɣ ruḥeɣ 

  Sin n leqrun akka ɣer sdat 

  Am wakken di tziri zedɣeɣ 

  Kul tiɣilt tesɛa taddart 

  Ttmeyyizeɣ ttwehhimeɣ 

  Kecmeɣ di ddunit tis snat 

 Di temẓi-s yemmal ɣer tezlit, ɣer cna, imi yessaweḍ yessekles tasfift n tezlatin maca ur tt-id yessufeɣ ara ɣer ssuq, yeǧǧa-tt kan ɣer ɣur-s acku iḥulfa akken s tezlit ur yezmir ara ad d-yessenfali ayen izedɣen ul-is. Yeddem yewwi abrid n tmedyazt s tmenna yerna icebbḥ-itt s ssut-is akked uẓawan, ayen iwumi neqqar s tutlayt n tefrasist «Le slam», «le slam» s teqbaylit, d aɣanib amayut deg waḥric n tẓuri di teqbaylit. 

 «Iḍudan» d izwel n uḍebsi-ines amezwaru d-yessufeɣ deg useggas n 2011. Deg useggas-agi, 2014, yerna yessufeɣ-d aḍebsi amaynut anda i as-yeqqar «Akin i lmut», deg-s yexdem yiwet n tezlit netta d ucennay Zedek Lmulud, yerna tayeḍ akked tarbaɛt n Abranis.

  Xas ma nekk-i-nni d amdan 

  Kifkifeɣ nekk d usennan 

  Tesseɣ akken i tess deg waman 

  Yettnerni ur yettḥarrik din 

  Xas nekk tt-beddileɣ amkan 

  Ula d nekk d amdan 

  Tt-ɛicin deg-i wussan 

  Mi nnerneɣ ad nnernin 

  Wissen anwa lawan deg-i ilul zman 

  Neɣ di zman i ilul lawan 

  Neɣ yeɣleḍ win i asen-isemman 

  Ur ẓriɣ d acu-tt akin 

 Amiruc d yiwen n umedyaz ixedmen imeslayen i tugget n yicennayen gar-asen ad nebder, tarbaɛt n Abranis, Belɛid Abranis, Akli. D, Aɛmer Uqasi… d waṭas nniḍen.

 «Tibḥirin n tafat» d izwel n wammud n yisefra i yettheggi akka tura, deg-s ad d-yesdakel akk isefra n sin n yiḍebsiyen-ines i d-yessufeɣ yakan iseggasen yezrin. Deg-s ad d-yernu kra n sin ar semmus n yisefra imaynuten ur yellin ara di sin n yiḍebsiyen-ines yezrin, deg-s yal asebter n usefru ad t-id iqabel wunuɣ yeddan d usefru-nni.Isenfaren n Amiruc qqwan aṭas, akka tura yettheggi aḍebsi amaynut, aḍebsi wis kraḍ iwumi iruḥ ddac-ddac.

<p style="text-align: right;"> Tansa n Talsa 

  
 Mačči aṭas n wakud i yezrin segmi tewwa txerrubt deg ṭṭjur, thegga i tmegra. Am yal tikkelt, imezdaɣ n temnaḍin n Ayt Smaɛel d tid merra i as-d-iqerben ur ɣefflen deg tegnatin-a. Ladɣa imi ccɣel yerza ayen yeqqnen i tjaddit d teɛwaydit. Ihi ur zmiren ad t-ǧǧen. Llant twaculin i yelhan d umgar n txerrubt, kksen deg yiwen n wass kan, llant tid i yettuḥettmen ad sebrent kra n wussan akken frant aqeddic. Aya ɣef tmentilt n lecɣal-nniḍen i d-yemmenden imdanen, ternuḍ-as tarawt n waṭas i d-ibanen aseggas-a deg uxerrub. Yuɣ lḥal, tickarin i d-yeččarayen d taxerrubt, llan wid i ixeznen kra seg-sent alamma d ccetwa i wakken ad tt-ččen ma cedhan-tt. Maca amur ameqqran, ttarra-tt yimezdaɣ i usenzi. Ladɣa arrac imecṭaḥ i mazal ar ass-a ttḥucen deg tferkiwin ayen ara senzen akken ad d-gren amesruf-nsen. Skud mačči d yiwen neɣ d sin i tt-yettaɣen, ama deg taddart, ama deg yidigan-nniḍen, snuzun s teshel ayen i asen-yehwan. Ma d ayen yeɛnan ssuma n txerrubt-nni, tettili seg 15 alamma d 25 n yidinaren i ukilu, ma d tin n lɛali. Ma d tin i ur nelhi, iwumi qqaren aɛejjuḍ, tettenqas dima ssuma-s. Ɣas ma ssuma n txerrubt temgarad ɣur yimsaɣen, wa yessaɣli-tt, wayeḍ yesserxes-itt, lameɛna ulac win ara tafeḍ iferren amsaɣ d ssuma yelhan. Anagar imeqqranen i yettnadin ɣef wazal n lɛali i wakken ur xessren, ur semmḥen deg leɛtab-nsen. Daymi ad tafeḍ kra seg-sen ugin ad tt-senzen tura, imi fernen ad rǧun ugar n wakud alamma terna ssuma-s ɣef wamek tella tura. 

  Kaisa Khalifi 

  
 Ramdane Achab d yiwen gar yimeγnasen imeqqranen n tmaziγt. Yebda amennuγ-is seg wasmi yella d anelmad n tmaziγt γer Mulud Mεemmri di tesdawit n Lezzayer tamaneγt. Yedder armi yuγal d aselmad : yesselmad tusnakt d tmaziγt di tesdawit, ama di Tizi Uzzu ama di Fransa. Ass-a, Mass Achab, d amyaru, d amnadi u yesεa tizrigin di temdint n Tizi Uzzu, zyada γef umahil-is.Nfures tagnit imi i d-yusa si Fransa γer tmurt, nerza γur-s s axxam-is akked Ramdane Lasheb i wakken ad t-nesteqsi γef kra n tγawsiwin : aselmed d tira n tmaziγt, awalen-agi ijdiden akked tmaziγt di tmendawt. Mi newweḍ, yefser-d, sdat-neγ yiwen ugerruj d ameqqran : timsirin i yura asmi yella d anelmad γer Mulud Mεemmri deg yiseggasen-nni 1970 akked ttawilat i sseqdacen deg ulmud-nsen, ama d iḍrisen neγ d ittafttaren. Iḍrisen, uran s teqbaylit, s tcawit, s temẓabit…atg. Γef temsirin-agi, dγa, i nebda isteqsiyen-nneγ.

  Mass Ramdane Achab, tlemdeḍ tamaziγt γer Mulud Mεemmri, amek i d-yella wanect-a ? 

   

  R.Achab :  aṭas n lecγal i yellan, ad d-zwireγ s temsirin-nni s yiseggasen n 1970 (si 1970 armi 1974) asmi qqareγ di tesdawit di Lezzayer tamaneγt. Amek i d-ttilint temsirin ? Ad nezwir s tzabut, syin ad d-yekker yiwen γer tfelwit ad d-yaru. Anda tella tucda, ad tt-yesseγti Dda Lmulud u ad d-yessefhem tucḍa-nni s yilugan n tira, akka kan mebla ma nexdem tamsirt n tjerrumt. Leεmer i nexdim tamsirt n tjerrumt i yiman-is kan akka, tettili-d mi ara tt-neḥwiğ deg useγti.Sya γer da, di&amp;gamma,; yeqqar-aγ-d kra n wawalen ijdiden, meεna yiwen, yiwen. Amedya : ad d-yini ‘’le verbe’’ qqaren-as ‘’amyag’’, daya. Aṭas n yiḍrisen i aγ-d-yettak n Si Muḥend U Mḥend, n Yusef Uqasi d wiyaḍ. Llan yiḍrisen-nniḍen s tcawit, s temẓabit…atg. Yerna, mačči d timsirin kan i nxeddem, nteffeγ γer berra (les excursions), tettili-d tmezgunt. Cfi&amp;gamma,; i usefru i aγ-d-yenna Muḥya, i tikelt tamezwarut, di Tala Guilef. Asefru i wumi yeqqar : ‘’ayen bγiγ mačči d awal…’’ Cfi&amp;gamma,; daγen, γef wasmi i d-uraren tamezgunt ‘’Mohamed prend ta valise’’ n Kateb Yacine di Boughni akked di Tigzirt (les ruines romaines). Mulud Mεemmri, ihedder-aγ-d γef yinaẓuren, γef tγerma s umata. Di tazwara, ttasen-d kan kra γer yiwet n tzeqqa, meεna nuγal nettili deg waṭas yid-neγ.Yuγal yeselmad di ‘’l’amphithéâtre.’’ Zyada γef wanect-a, amur ameqqran n yinelmaden-a, uγalen ttemlilin d igrawen. Akka i d-xelqen tisγunin ‘’Iṭij’’, ‘’Taftilt’’ anda ttekkiγ…atg

  Akka armi d asmi i as-ḥebsen timsiren-agi. Syin nekk ruḥeγ γer Fransa. 

 

 Ad d-nuγal, tura, ma tebγiḍ γer tira n tmaziγt. Ula s tlaṭinit, yella-d umgarad : kra qqaren ilaq ad teqqim kan tira-nni n zik ; kra qqaren-d ilaq ad tennerni. I rray-ik kečč ?

 Tira n Mulud Mεemmri, teqqreb mliḥ γer teqbaylit. Kkren-d yimusnawen n yal tama, ama d wid n Lezzayer, n Lmaruk d Nijer nnejmaεen u nnan-d d akken ad nesdukel tira. Akka i d-ssufγen kra n yiwillihen di INALCO. Aya, d ayen yelhan imi iwillihen-a uγen-d akk aẓar di tjerrumt : yal tikelt ttuγalen γur-s. Acu kan tamsalt ur teqqim ara kan din. Dagi di Lezzayer, llan wid iḥeṛsen tameslayt : d tira n bessif. Nnan-as i tmeslayt akka ara tiliḍ. Ama si tama n HCA,ama si tama n tneγlaft neγ aγerbaz. Amedya : tazelγa n wurmir ğğan kan yiwet (ad), kksen (a) akked (ara). Deg waddad amaruz (yergazen ttarun-t yirgazen). Tameslayt, tuḍen, nettwali anwa ara tt-ilawin mačči win ara as-yernun aṭṭan… zemreγ ad d-fkeγ aṭas n yimdyaten. Ula d Kamel Nait Zerrad, yewwi-d asarag γef wanect-a.

   

  Ula d tamsalt-agi n wawalen ijdiden, yella wanda i d-tezga d ugur. Txedmeḍ duktura-inek γef wanect-a. D acu twalaḍ ? 

 

 Amur ameqqran n wawalen-a, kkren-d kan akka. Imir ulac imekwan iṣeḥḥan. Llan wid yelhan, llan wid ixussen. Yerna ugur ameqqran yettili-d γer wid i ten-yessexdamen. Deg yiwen usarag i xedmeγ di tesdawit n Tizi Uzzu, nniγ-asen ilaq ad tessexdamem awalen-agi ijdiden am tεeqqayin n ddwa : yiwet sbeḥ, yiwet azal tayeḍ tameddit. Ma yella tgam-tent deg yiwet n tiremt, ad ken-tḍur.Tameslayt i d-ttarun wid yettketiren awalen-a, ur iban d acu-tt ! Yerna, mačči kan d awalen-agi kan weḥ-sen, ttawin-d ula d taseddast n tutlayin-nniḍen. Tura, ma yella yiwen ad yexdem, di lemtel, tusnakt s tmaziγt, winna bessif fell-as ad yessexdem awalen-agi. Ma d win ara ixedmen tasekla, ilaq ad iḥader aṭas. Llan wid i yettḥadaren. Mi ara nmuqel isefra n Ben Mohemmed d tuγac n Ait Menguellet dayen igerrzen.

 Si tama-nniḍen, lukan ad tuγal tmaziγt d tunṣibt, qqaren-d

  zemren ad frun wuguren-is ? 

 

 Ur zriγ ara !? Tura ayen d-fkan d aṭas xas ulamma mačči d tukci i d-ttaken, alamma bessif fell-asen. Nekk d acu i ugade&amp;gamma,; ad teḍru am wayen iεeddan, ad d-inin :’’tebγam aselmed n tmaziγt, ha-t-an uselmed.’’ D acu kan aselmed-nni, fkan-t-id s ubazin-nsen. fkan-d tilibizyu, zemren ad d-fken εecra, meεna ad d-yeddu ubazin-nsen. D tunṣibt, kif-kif, tagi kif-kif. Nekk, d anect-a i ugadeγ. Icebba-yi Rebbi acu ixussen di temsalt-a, d ul-nsen i mazal yerka γef tmaziγt. D tagi i d tidet. Skud mačči s wul zeddigen, ayen akk ara d-fken ad yirẓig, ur iseεεu ara lbenna. Zemren ad tt-id-fken ‘’Internationale’’, kif-kif. Acu kan, si tama-nniḍen, ma tuγal tmaziγt d tunṣibt, ad nelḥu ciṭ γer sdat. Nekk azekka mi ara ruḥeγ γer lwilaya, yettuḥettem fell-asen ad yi-d-fken win ara yi-d-iqablen s teqbaylit. Di lamiri, kif-kif. Di lamiri-agi n Tizi Uzzu, la heddren s taεrabt. 

  Ma kif-kif amek i d-tettwalim timsal si berra neγ yemxalaf ? 

 

 Asteqsi-agi, yewεer. Llan wid yettabaεen lexbarat, llan wid ur netabaε ara. Nekni mi ara nsel teḍra lḥağa xas d tamecṭuḥt, tettban-aγ-d tameqqrant, neγ nessemγar-itt. Mačči am win yellan dagi yettwali, yettawi-d akka lmizan. Yerna axir nessemγar timsal wala ad neqqar kan maεlic, maεlic !

  Innid s kra n wawalen n wawalen anwa i Ahmed Hamoum i yimeɣriyen-nneɣ. 

 

 Ḥmed, d yiwen umdan amagnu ittidinen am ṭaqqa n yimdanen di yal taddart taqbaylit tamsedrart, seg wid isɛedren iman-nsen ur nessemɣar ɣef wiyiḍ. Ḥmed d yiwen umdn yečča wul-is ɣef tmaziɣt, ɣef tutlayt-is d yidles ines seg asmi meẓẓi.

 Almud amezwaru isɛedda-t deg uɣerbaz n taddart, imi ur as-tettunefk ara teswiɛt ad ikcem aɣerbaz azayzan (publique) ɣas akken iwwi-d aselkin n ulmud amezwaru (CEP), ikemmel deg yiɣerbazen usligen (privées) . Amezwaru-s d Zewya n Tehdib di Tazmalt ideg yeɣra aseggas, sakkin ikemmel di Al Meɛhed Al Qasimi di Lhamel anda selmaden Timsal n Ddin i d-izgan di tmazzya n Busɛada di lwilaya n Lemsila . Beɛd sin yiseggasen, iḥella-d Cccahada Al Ahliyya (BEG), irna aseggas ilmed aswir n Bakaluṛya tamezwarut meɛna ur ikemmel ara aseggas wis ssin akken ad yesɛu azref ad isɛeddi akayad n BAC. Sebba, yelan di tallit-nni ḥebsen akk iɣerbazen n wamur uslig( privé). Am akka twalêd yedda-t sɛad deg-i di neqma. Sin akin ɣriɣ di Tizi-Uzzu aseggas deg Uɣerbaz Atiknuluji i Yiselmaden, din id wwiɣ agerdas (diplome) s wacu uɣaleɣ d aselmad s tutlayt taɛrabt deg uɣerbaz amenzu teɣzi n 18 yiseggasen. Segmi ttikiɣ di tannant yiselmaden i d-tesbedd Tiddukla Tadelsant Tamaziɣt n Bgayet di 1996, bedleɣ ɣer tutlayt tamaziɣt deg useggas 1997 i- isselmadeɣ deg uɣerbaz alemmas n taddart-iw. Fɣeɣ seg uselmad deg useggas n 2010.

  Anwi i d-idlisen id tesufɣeḍ ɣer ass-a ? Anti tizrigin wuɣur id feɣen? 

 

 Idlisen i d-suffɣeɣ : “Aḥeggan n Wakli d Tmacahut n Temqerqert” deg useggas 2005, “Lekdeb imzenneq” di 2007, “Amneṭri” (Le Vagabond) di 2009 , aneggaru-ya, d amud n sebɛa tullisin n umaru afransi Guy De Maupassant. Yella ihi d tasuqilt s usemyezg. Ssazergeɣ-ten-id sɣur Tizrigin Talantikit, 04 Rue Si El-Houes – Béjaïa i demma-w ( Mehsub a compte d’auteurs) d nekk i-ittazzalen am uɛeṭṭar zzuzureɣ-ten ɣef tnedlisin. Imi i yi-tsulef tegnit-a, ad snemmreɣ Tiddukla Tadelsant n Yimaziɣen n Beljik(asbl) iqeddcen di ddra n Tmaziɣt ur nettqelib ara ɣef tedrimt akked yiɛeggalen-is gar-asen Dda Cherif Hamdis imi yi-d-ssufɣen amud n tsuqilin-a ‘‘Amneṭri, Le Vagabond’’.

  Anwi isental teɛna tira-k ? 

 

 Tlata ifarisen-iw imezwura, di tazwara nsen akken i ten-ttalsen zik, llan d timucuha, beddleɣ-asent lqaleb ; sselseɣ-asent win n tullist. Imi tullist temgarad ɣef tamacahut. Tullist teskan-d udem n tidet seg wakken iwudam( personages) ttawin ismawen, deg-s yettwabdar wadeg( espace/lieu) anda ḍrant tedyanin akked wakud nsent( le temps). Anect-a ur t-nettaf deg tmacahut. Adlis “Aḥeggan n Wakli” d win i d-yewwin aẓar si tumgist (mytologie) tamaziɣt. ma yella “Tamacahut n Temqerqert” tewwi daɣen asentel n tullist am tmezwarut, segmi iwudam-is d iɣersiwen yal wa s yisem ; ama d wid ittafgen neɣ ittmuruden neɣ ileḥḥun ɣef rebɛa… Adlis “Lekdeb imzenneq” daɣen am snat timezwura. Iwudam-is d isugnanen (imdanen, iɣersiwen, imɣan, aɛewwaj …). Idgan-is, d temnaḍin imgaraden illan ass-a di tmurt n Leqbayel (idurar, sswaḥel, isafen tudar, leɛrac…) yegrad adlis “Amenṭri” ula d netta asentel ines dima di laṣel-is d ullis, d amud n tullisin si ṣṣenf n tsekla taklasikit n umaru afransi Maupassant yeddren di lqern wis-19.

  Amek ik-tban liḥala n wadlis di tmurt-nneɣ akked d azal n teskla taqbaylit tamirant ? 

 

 Addad neɣ liḥala n udlis, d win ur nessefraḥ di tmurt-a ma yella nesked-it s tmuɣli n layas i lmend n yiɛekkiren i nettwali. Ayen ? Tamezwarut Aql-aɣ di tallit tatiknulijit ideg tzad ṣṣenɛa, allalen n taywalt, tudert ilhan (luxe) … ɣas tesɛa amur n nniɛma, tessifsus fell-aɣ tudert meɛna ɣur-neɣ trennu-yaɣ nniqma ma nezmer ad d-nin akka ; tin n wass-a, drus-it wid iqqaren adlis neɣ aɣmis. Ddeɛwa, tuɣal ɣer tmesliẓrit (audio-visuel) ; ass-a, ismenyif yiwen ad iqqim ad ittnadi di tiliẓri ad isxentic ad ittbeddil di tregwa ara iferreǧ neɣ d aḍebsi neɣ tasfit wala ad iɣer adlis … neɣ ad ilḥḥu ifassen-is di leǧyub, isell i tezlatin wala ad iɣer aɣmis. Negra-d akked tsutwin tilexxaxin.Tis snat , amazrag( l’éditeur) ass-a, ur d-isuffuɣ ara adlis i umaru amaynut, alamma iwal-t d ayen yettwassen. Diɣ netta amek ara yettwassen umyaru ameynut ma ur d-iffiɣ ara leqdic ines ad t-ẓren yimeɣriyen, ad t-sneqden ad sqerdcen akken ad t-sseɣtin, u ad iddu di rrkeb nsen !!! Win izemren acemma, ad d-ikkes si tjernant-is akken ad d-isuffeɣ ayen yura ma d wayeḍ ad as-yanef di tama ad t-yali uɣebbar.Tis talata , leḥkem, amezwaru terza temsalt ur ifki ara azal i yidles akked tmusni ladɣa idles amaziɣ . Limer id ak terbiḥ a yul tili -d ad issali amuskir (coefficient) deg uɣerbaz illan d azref-is u di tmurt-is, u ad issebɣes asnulfu aseklan, ad ittberiḥ ad ttdellil ɣef yiḥricen-a i d-iteffɣen deg wallalen taywalt( communication) akken llan. Ass-a, tasekla taqbalit, ur teqqim kan d timawit am tinna i yettales zik yiles n umɣar d temɣart ɣer tama n ukanun. Tasekla taqbaylit n wwass-a tbeddel ; tekcem annar n tira d usizreg s tehri di yakk isental-is : tamcahut, tullist, ungal… u teǧǧuǧeɣ ama s wayen id yettwajmaɛen( isefra d timucuha iqburen) ama s usuqel si tutlayin tibeṛṛaniyin akken ad yissin idelsan nsen d wamek ddren neɣ ttidiren imir-a. Azal n tsekla taqbaylit, d win umi meqqer ccan, tasekla taqbaylit, ur teqqim ara kan di tmedyezt d tesrit (prose), ur teqqim ara kan deg uglam d ucebbeḥ n wawal. Tasekla taqbaylit ass-a, d tin ara yillin d lsas i uzekka ara ineǧren iberdan imgaraden ; d ifurkan i tangiwin tussnanin (matières scientifiques) s tid ara ikcem uɣref di tetiknulujit ara irefden tamguri (ṣṣenɛa). 

  Acu n wuguren ɣef acu temderkal tasekla-agi, amek i d tifrat n wuguren-agi ? 

 

 Uguren ittɛekkiren tasekla n Dda Lmulud d Beɛid n At Ɛli akked wiyiḍ d aṭas yid-sen mačči d yiwen ad d-ittwabder, ayagi, mmeslayeɣ cwiṭ fell-as deg useqsi wis-4 ; ha-ten-ah tifrat ttwaliɣ : 

 a) Amazrag, issefk fell-as ad isɛu tasqamut n tɣuri (comité de lecture) ara iqqaren aḍris ara t-isseɣtayen akken ad d-isuffuɣ ala ayen igerrzen di talɣa ladɣa agbur.

 b) Issefk usdukel n tira ; tin i d-ssumren iɣef mtawan yimusnawen n uḥric-a.

 c) Issefk ɣef tdukliwin tidelsanin d yiɣsuren n uselmed neɣ wid n lḥirfat akked tɣiwanin ad gen amkan di yal tamkerḍit i yidlisen n Teqbaylit akked tutlayin n Tamaziɣt s umata.d) Issefk ɣef yiselmaden deg yiɣebazen nsen, seg umezwaru ar tesnawit, ula d isdawanen, dakken ad ttwellihen inelmaden nsen ɣer tɣuri d unadi deg yidlisen d-ittwazergen d usebɣes nsen ɣer tira d usuddes n temliliyin ama agar tneɣriyin (interclasses) n uɣerbaz ama gar yiɣerbazen (inter écoles).

 e) Tidukliwin, ad suddusent timsizzlin tidelsanin di kra n umulli illan d azamul n kra umennuɣ illan.

 f) Tisuddutin am Usqamu Unnig, ilaq ad ttkemmilent deg usuffeɣ n yidlisen u ad ttaɣen amur ɣef yimura i d-isufuɣen ayen uran s tedrimt nsen imi d ayen ara sen-igen afud akken ad kemmlen.

 g) Aneggaru akk, d leḥkem ma illa wayagi di lebɣi-s, izmer ad issiweḍ adlis mačči kan ɣer Tamanɣast ; ad isfel akk i tlisa ɣer tmura n Tmazɣa. Ma ulac, ad tesɛu nnif tarwa n Umaziɣ ad tcemmer iɣallen. 

  Acu n ttawil ilaqen akken imeɣriyen ad sɛun lebɣi ɣer tɣuri n tsekla taqbaylit ?  

 

 Ameɣri ladɣa ameẓyan, a win yufan, ad tili tmacahut s wunuɣen (dessins) ara t-iɛiwnen ɣef tegzi n wayen ara iɣer akked yiniten ara t-ijebden ad as-isnamen ara s-isḥemmlen taɣuri. Adlis, daɣen ilaq ad yili s ssuma meɛqulen umi ara izmer lǧib-is n umsaɣ-is.

 Ad ṭuqtent temliliyin tidelsanin d yisaragen ɣef tsekla akken ad ẓerren yimdanen agerruj iffer udlis.

  Ayen ur tettili ara la bande dessinée s Teqbaylit i umeẓyan d umeqran !?  

 Acu n uɣanib n tira i wulmen akken tira s teqbaylit ad tejbeḍ imeɣriyen-agi? Anwa amawal i wulmen i useqdec akken a tifsus tira ? 

 Aɣanib ara iḍfer umaru deg wullis yura akken ad iɛǧeb ameɣri ines, ilaq ad yili umawal isseqdec di lebɣi-s d amawal n teqbaylit issen yagi ; mačči di yal awal ad ittazzal s yimawalen-niḍen lafeɣ ad as-iḍegger tikta sakkin ad iɛyu ad t-issers ur as-I ttkemmil ara. Ma d awal amaynut, ilaq-as ad yili s kra-kra deg yinnan akked tira akken ad isuffuɣ cemm-cemma awal abeṛṛani. Anwa aqbayli ass-agi ur nessin ara awalen : azul, tanemmirt, aneɣlaf, aselway, anelmad, aselmad, adlis, imru… ilan deg iɛeddan d imeslayen ur nettwabdar !!! ???

 Akken ttwaliɣ, amaru iḥettem fell-as, ad ikeccem deg uglam (description) alqayan di tirawin ines akken ad as-ifek tugna n wayen ara iɣer zun ittnezzih tugniwin n usaru ; d tid ara s-izedɣen ccfawa. 

  Awal ɣef tizrigin yettilin di tmurt ? Amek teddunt? Amek is sawaḍen adlis ɣer widen yecqa? 

 

 Ɣef tezrigin, ur sɛiɣ ara kra termit imi urǧin i yi-d-isuffeɣ wabɛeḍ adliṣ issenz-it ; ayen i d-suffɣeɣ, suffɣeɣ-t-id i demma-w, u d nek i t-izzuzuren ɣef tnedlisin. Ma ɣef wakken ḥṣiɣ, imazragen ssebganen-d ayagi s useɛlem d tikkin-nsen di temzikniyin ittwasuddasen yal aseggas am tin n SILA akked teɣremt n temzikniyin (palais des expositions) di tmaneɣt, tid n Usqamu Unnig n Timmuzɣa di kra tamiwin n tmurt neɣ deg yirmad n yimulliyen ittilin deg yixxamen idelsanen, u tikwal ittili s ubrid n Tiliẓriyat tiɣelnawin d yimaṭṭafen akked yiɣmisen ideg ttuheggayent tedwilin d umeskar neɣ amazrag.

  Amek ik-id iban yimal n tsekla taqbaylit ? 

 

 Tasekla taqbaylit, dayen, tufrar fell-as tagut ; tezwi ɣef yiman-is leɛdez i tt-iẓẓaẓin, tesruḥ faccal d qajjar. Tajmilt tameqrant truḥ srid i wid iɣensen fell-as, wid iṛwan ttejnat tiberkanin n leḥbas, wid ittwamerrten ittwadulen d wid ittwaḥeggfen… Ma d asmi tella di leɛdem, asmi tettemderkal kan di timawt, truḥ ad tader s anda ur d-uɣalent tid i tt-izwaren, d tidet ; ma d tura mi bṛaṛḥent tewwura n usnulfu d ufaris akked tesdawin i d-isuffuɣen igelfan yal aseggas, ulac fell-as tigdin. Labud igelfan ttzaden, fettin teffɣen suffuɣen u tamment ara tt-iččen akka ɣer sdat, d imawlan-is. 

  Awal ɣef liḥala n yidles Amaziɣ s umata s yal udmawen-is ( ccna, amezgun, tasekla, tamedyazt, sinima…) ?  

 Ass-a, udmawen n yidles s umata, la d-jemmɛen akk ɣer yiwen ukufi, la smarayen akk ɣer yiwen uqeffu. Axxam amaziɣ, ass-a, iɛmer ur ittɛemmir ɣas awac-awac si Tniri ɣur Ugrakal, seg Watlantik ar Siwa. Ideknan-is, reffden ; tikwatin-is, jemmɛent ; tiɣerɣert-is d tqaɛet-ines akked yisuyas, i ccna d ccḍeḥ. Tasga n lkanun, d lmenbeṛ n tsekla i usefru bu ṣṣda ; ṛṛqem n uzeṭta-s d yiɣerban-is, d décors i tmezgunin.

 A-t-ah, wakken ittwali Ḥmed imal n tsekla tamaziɣt s umata di tmurt-is Tamazɣa akken t-iwala uqbel-is Dda Lmulud :

 Ad aɣ-teḍru am win iffuden iswa

 Am win illuẓen ičča

 Am win iɛaben ilḥa

 Am win idreɣlen iẓra

 Akka ara tfuǧ fell-aɣ tfejrit

 Ass-nni, ad ijji waggas

 Ad ittwattu uneggis

 yesteteqsa-t Hamid Ait Slimane

   

<p style="text-align: right;"> <span style="white-space: pre;"></span>Yesteqsa-t Hocine.M 

  
 Deg ussan-agi iεeddan i d-yeffeɣ wammud amaynut n tmedyazt taqbaylit Massa Kenza Djurdjura iwumi tefka azwel “Aru-iyi” i d-yeffɣen ɣer tezrigin «Aframed». D ammud-nniḍen i d-yernan ɣer ugerruj n tmedyazt d tsekla tazwawt, d win ara d-yawin abaɣur i tutlayt-nneɣ tamaziɣt. Tger-d deg-s ddeq-s n yisental yecban : Tarewla (haraga), ccrab, leqqmar, tayri, lexde&amp;epsilon,; tigujla…atg. Llan deg-s azal n 132 n yisefra s teqbaylit, yerna bnan ɣef lqaleb n yisefra n Yusef u Qasi d Si Muḥend u Mḥend. Ad d-nesmekti kan belli, d wagi i d adlis-is wis sin deg tmedyazt. imi deg useggas n 2015 tessuffeɣ-d yakan ammud-is amezwaru, winna iwumi tefka azwel «Lbenna n usefru» i d-tessuffeɣ dima ɣer tezrigt-is «Aframed». D adlis n 83 n yisefra s teqbaylit, i d-yewwin awal ɣef waṭas n yisental-nniḍen, gar-asen: tayri, lefraq, nnif, lwaldin, lɣerba, timsal n ddunit…atg. Massa Kenza Djurdjura tella yakan d taselmadt n tfelsafit deg tesnawit i waṭas n yiseggasen, tuɣal tura telha-d d tira n yidlisen. Taɣuri igerrzen i yimeɣriyen! <span style="white-space: pre;"> </span>

<p style="text-align: right;"><span style="white-space: pre;"></span> A. A. 

  
 Afir d taddart n tɣiwant n Boudjima deg tama n Wat Wagennun. Din i as-nnan : ‘’izem d Mḥend i t-yenɣan, cciɛa-s d Abusliman’’. D taddart, diɣ, n Oufettouche, amnir n zik n Wat Wafir akked tẓebbuj-is yessewhamen. D akkal n Ṭarma n uɣilas, Tissira n tmazirt akked Yifri n Ubuɛemmar…Acu kan, kra din yettwattu am wakken ay ttun yimḍebbren taddart-a : Afir i tawrirt yettwattun s timmad-is !

  Takerḍa n taddart 

 Tebɛed taddart s 25 n yikilumitr ɣef temdint n Tizi Uzzu. Ɛlayet ɣef lebḥar s wazal n 400 n lmitrat. Zedɣen deg-s ugar n 7 000 n yimdanen. Tezga-d gar Yiflisen, At Jennad d Wat Wagennun. Am tudrin n leqbayel merra, tebḍa d idrumen. Ad naf deg Wafir, At Ali, Tiɣilt, At Ufella, At Wadda, Ifeṭṭucen, Iẓurar, Imsaliten, Iɣil, Tuzwiɣt, Agni d Lɛudez. Ɣur-s snat n tdukliwin : Tiddukla n yidles akked tin n waddal i iqeddcen deg uxxam n yilmeẓyen i bnan Wat taddart s yidrimen-nsen anda ara naf aṭas n yilɣuɣiyen n yal aḥric i d-yeffɣen syin.

  Isem ‘’Afir’’ 

 Ɣef wakken i aɣ-d-yenna Mass Said Djennad, awal ‘’Afir’’ yebɣa ad d-yini amekkan anda ttefren ɣef waɛdaw (retranchement). Yefka-d ttbut ɣef wanect-a imi imezdaɣ imezwura n Wafir kkan-d seg tama n wadda i yeddurin ciṭ ɣef tiṭ n umdan. Deg umekkan-a, ala lǧameɛ-nni aqdim i mazal ar tura d inigi ɣef yinaṣliyen n taddart-agi. Syin d afella, ulin-d d asawen, ṭṭfen-d tiɣaltin am nutni am Wat Udrar…

  Amezruy d tmetti. 

 Afir, d taddart yettwattun. Ula d iḍuman ur asen-tezmir ara tɣiwant ad ten-tessufeɣ deg lawan. ‘’Ttawin-ten yiwet n tkkelt deg smana. Alamma ttraḥen u uɣalen d igudiyen i d-ttɛeddin. Tellexlex ddunit, ad twehmeḍ amek ur nehlik ara !’’ i aɣ-d-yenna Idir, yiwen umezdaɣ n taddart. Deg taddart-a, tesqaqay yir temɛict, cwi kan mazal tirrugza d nnif ɣer yimezdaɣ-is, tili ur yelli anda ara rren yimecṭaḥ, wala anda ara ddun yimeqqranen. Ihi, kkren yimezdaɣ, bnan axxam n yilmeẓyen s tedrimt-nsen. Axxam anda qeddcen akka tura snat n tdukliwin : yiwet n yidles, tayeḍ n waddal. Ɣef leqdic n Tiddukla tadelsant Imnar, yenna-d uselway-is, Mass Said Djennad : ‘’yella uxxam-a, mehmel. Syin nekker neslul-d Tiddukla Imnar. Nesbedd-d deg-s tamkerḍit anda qeddcen u qqaren yinelmaden n yal aswir. Nesɛa aṭas n yidlisen, ama d wid n wahil n yiɣerbazen neɣ d wid n yidles akked umezruy s umata. Ɣur-neɣ, diɣ, tazeqqa i uselmed n uselkim, n uẓawan (ama i yimeqqranen, ama i yimecṭaḥ), tazeqqa-nniḍen i teklut. Ineggura, wwin-d 4 tikal arrazen n umḍiq amezwaru. Zyada ɣef leqdic adelsan, yella umekkan i waddal: tella tzeqqa d tameqqrant i wid iqeddcen deg unnar-a, am wakken yella umekkan anda i nxeddem isaragen akked tmeɣriwin neɣ tijmilin.’’ Ayen yessewhamen, d akken tarbaɛt n ddabex uḍar OCA, tewwi 4 tikal talɣuɣa n lwilaya nettat ur tesɛi ula d annar anda ara turar… Axxam n yilmeẓyen-agi yesɛa WIFI. Yal tameddit ad tafeḍ qqimen yilmeẓyen d igrawen ɣer tama-s. Meqqar dayen-nni, ur rennun ara tabzert n ufliksi : fiḥel ma ssawlen, yella Facebook neɣ Twitter, neɣ ɛad xas ssawlen, snen akk Viber, baṭel s Internet.

 Zik, tella tfellaḥt ɣef wakken i aɣ-d-nnan ; llant tneqqlin, tizemrin akked yigran n yirden, timẓin, ajilban d lbecna. Ass-a, kulec din iɣab neɣ yerɣa, yedda akked yimezwura. Ass-a, qlil win ixeddmen akkal-is, negrent ula timizar…

  Taẓebbujt n Oufettouche 

 Yella Oufettouche, ɣef wakken i aɣ-d-tenna Nna Fadma, yiwet seg twacult-is, d amnir (guide) n taddart seg tama-agi n ddin. Bnan-as ula d taqubbet, syin ɣer da. Ihi, ula d netta yesɛa taqsidt am sadat. Tenna-d : ‘’asmi qrib ad yemmet, yenna-asen ay amḍiq tugadem, meḍlet-iyi dinna. Yuɣ lḥal At Wafir, zgan d imenɣi akked Yiflisen d Wat Jennad. Asmi yemmut Oufeṭṭouche, kkren meḍlen-t metwal Iflisen imi d nutni i yessarhaben kter n Wat Jennad. Yeǧǧa-d, daɣen, ttewṣaya. Yenna-asen mi ara meḍleɣ, sentut taɛekkazt-iw rrif n uqerruy-iw. Yenna-asen ad d-temɣi tzebbujt, ad d-tefk cḍeb, syin ad yentu deg lqaɛa u ad yefk imɣan-nniḍen. Asmi ara awḍen d imeqqranen, iferrawen-is ad ddlen lqaɛa, syin ad yekfu ddel n Fransa, ad teffeɣ seg wakal-nneɣ, ad tekfu teɛdawit gar leɛrac. Ihi, ar ass-a, tejra-nni mazal-itt, werǧin walaɣ tejra yecban tin, meqqret mačči d izli, tessewhem kra n win i tt-yeẓran. Terɣa acḥal n tikal, meɛna ttaxlafen-d yiẓuran-is. Taẓebbujt-a, d leɛnaya ɣef taddart’’. Mi newweḍ ɣer din, nufa d tidet d tejra i imeqqren nezzeh. Ulac-itt anda-nniḍen, ɣlin yifurkawen-is ɣer lqaɛa, syin uɣen, uɣalen d tiẓebbujin s timmad-nsen. Ma d timerɣiwt-nni i treqq, axater ttecɛalen ticemmaɛin, wid i tt-yettẓurun, ɣer lǧedra-s, dɣa, tettaṭṭaf deg-s tmes. Taggara-a, xedmen amekkan i tcemmuɛin u gan-as siman i lqaɛa-s. Deg taggara, tenna-d Nna Faḍma asefru-a :

 <em> ‘’Ay amaɣar Oufettouche ay izem, </em>

 <em>  Win i ak-iẓuren, yewhem, </em>

 <em> Yeḍleb iɣimi-s d ṛṣul. </em>

 <em> Aḥbib-is, d Jebrayel’’. </em>

  Ṭtarma n uɣilas. 

 ‘’izem d Ḥend i t-yenɣan, cciɛa-s d Abusliman’’. Yella yiwen umekkan qqaren-as Ṭtarma n uɣilas, ddaw n taddart, deg tama n uẓaɣar-is. Ɣef wakken i d-nnan, yella, zik, yizem dinna, yefka-asen axessar, yessenger kra n win i d-yemmugger, ama d amdan neɣ d aɣersiw. amekkan-nni, d akkal n tfellaḥt akked tkessaw. ihi, At Wafir nṭṭaren mačči d izli. Akken, akken, armi d yiwen wass, yekker yiwen urgaz bu tissas, yenɣa-t. mi t-yenɣa, yusa-d lqayed ɣur-s yenna-s ad d-yini d akken d netta i t-yenɣan, meḥsub d lqayed i yenɣan izem-nni. Ihi, syin i d-yeggra wanzi ‘’Izem d Ḥend i t-yenɣan, cciɛa-s d Abusliman.’’ Acu kan, mačči ala deg tama-agi i t-qqaren !

  At Wafir d Wat Jennad. 

 At Wafir d Wat Jennad d lǧiran aɛdawen, zgan d imenɣi : awi-d kan ad d-afen sebba. Ḥekkun-d, d akken yiwet n tikkelt ttemcaqlalen ɣef umnar n tala. D lweqt-nni, ad meslen ablaḍ aɣezzfan, ttaran-t d amnar i tala. Ihi, mi d-yewweḍ yiḍ ad d-asen Wat Jennad ad t-awin, ad t-rren i tala-nni-nsen, azekka-nni azal, ad ruḥen Wat Wafir, ad t-id-rren s amekkan-is : ad t-rren i tala-nsen. Akken kan armi i asen-tt-fran wiyaḍ gar-asen.

  Tissira n tmazirt d Yifri n Ubuɛemmar 

 Tissira n tmazirt d Yifri n Ubuɛemmar d inigan ɣef tgemmi akked tɣerma tamaziɣt. Ha-ten-in, qqimen akken mehmel. Ur yelli win i d-yelhan s useḥbiber-nsen. Limer i d ak-terbiḥ ay ul, neɣ deg tmurt-nniḍen i d-zgan, tili imekwan am wigi, ttuneḥsaben d agerruj. Ad naf daxel-nsen, tira d wunuɣen i d-icergen tallit, i d-yettmeslayen ɣef umezruy n tmurt. Later i d-yemmalen d akken d nekni i d imezwura ɣer tmurt-a, ma mazal llan wid yettcakkan deg yiman-nsen. Akken i as-yenna winna ‘’Ad teẓreḍ i ixeddem usexser, mi ara yaɣ amekkan di tmussni’’. Ass-a, yebda la yettaɣ usexser deg yiẓra-agi… Abuuuuuuh

  Kra n wudmawen 

  Icennayen :  Amar Sarsour, Akli Derouaz, Karim Adar…

 Agrawliw ameqqran : Ali Bellout 

 D waṭas-nniḍen n yal aḥric.

 Deg taggara, ad snemreɣ imeddukal, Said (Idir) Djennad, aselway n tiddukla Imnar, Nacer Oukacha, Dahmane Saadi akked Nna Faḍma, mebla ma ttuɣ imezdaɣ n taddart akken ma llan. 

<p style="text-align: right;"> Hocine.M   

  
 Almi d ass iɛeddan n 14 deg ɣuct 2016, i d-iɛum lebḥer n yimezdaɣ n taddart n Ayt Idris, taɣiwant n Tsexriwt, i yeggugen s wazal n 55 n yikilumiṭren seg waɣir n Bgayet. At temnaḍt-a tamsedrart reglen ass n acer 14 deg ɣuct abrid aɣelnaw wis tẓa (9), ugin ad tili tikli n tkeryas imi ur muggent teɣladin n tɣellist (parapets de sécurité) deg Yifalan. Ass-nni dɣa d igiman (luluf) n tkeryas i yessetnan d tazrart ta deffir ta, tasebḥit n wass, ulac sanda ad rrent. Almi d-yerza uselway n tdayra iqennaɛ-iten-id mi d-yenna ur ttɛeṭṭilen ad bdun n lecɣal-is imi tarmist (entreprise) tettwaṭṭef yakan. Sebba n waya aṭas i tt-yeẓran, imi teqqen srid ɣer twaɣit n usehwu (accident) n tikli i d-yeḍran ass n 10 deg wayyur-a deg ubrid iweɛren n Yifalan, yegla s ukuẓ n yiẓiɣren. Tlata seg yiwet n twacult, tayeḍ d tayyawt seg Rrif, tesbeḥ-d i twacult-nni yakan. Ass-nni, yuɣ lḥal abrid-nni yella yebzeg s tmiqwa timezwura n ugeffur i d-yeɣlin fell-as, rrant-t d amaccag. Mi d-isubb syin umerḥum bu 36 n yiseggasen, yecceg yerwel-as ukamyun-is ɣer ucruf. Seg setta n yiterrasen i ttuɣ deg-s, ala snat n tegrudin i yeddren s kra n lejruḥ, ɣlint-d mi akken yettekruttay deg ṭṭuq ukamyun-nni. Abrid n Yifalan dɣa, seg waṭas aya netta yettban-d d amihi ameqqran i wid yekkan seg-s. Maca wid i terza taluft n uqeɛɛed ur d-rran awellih i ɣur-s, ɣas aṭas n yinehharen i t-ineccden deg tallit n unebdu ladɣa. Ulama sseknen-aɣ-d yimḍebbren n tɣiwant n Tsexriwt yiwen n ukaɣeḍ i ufrag n umkan-nni, mu ssawalen Taɛettabt, i yettuɣalen i useggas n 2013 aya !

<p style="text-align: right;"> Mhenni Khalifi 

  
 Sin yiseggasen –agi kan segmi i d-tlul tiddukkla n Soummam Aqbou, maca leqdic-is, yufrar-d s waṭas deg unnar. Yal taggara n ddurt, iɛeggalen n tiddukkla-a, ttheggin-d tirza ɣer kra n taddart. Teddun yid-sen imejjayen n leḥlalakat yemxalafen, am lehlak n ssker, wid n lehlak n wul akked d tmejjayin n lehlak n yidmaren ɣer tlawin. Ttawin yid-sen ddwawi d tɣawsiwin seqdacen. Xeddmen ayen iwumi qqaren ‘’Abeggen n lehlak di lawan’’ iwumi qqaren s tefransist” le dépistage “ akken ad yeɛlem umuḍin s lehlak-is ɣef zik lḥal uqbel ad yessiɣ deg-s, ladɣa imeqqranen yeddan di laɛmer. Nnig n 28 n turziwin ixedmen. Gar tudrin uɣur rzan, ad naf Sedduq wada, At Jemhur , Iɣil Ali , Tazmalt , At Mlikec, Icelladen , Iɣram, Truna akked d tudrin n lɛerc At Ɛidel s umata…atg. Azal n 4ooo n yimuḍan i duwan, nnig 180 n tfaṭurin n dwayat i fkan i wid ur nezmiren ara. Ɣer waya, yettili-d daɣen ibeddi ɣer tama n kra twaculin yenxessen ur sɛin ara tamezduɣt, ttɛawanen-ten di lebni…atg. Ttawin imejjayen n tnefsit ɣer yiɣerbazen, ttaken-d isaragen I lfayda n yinelmaden yettheggin iman-nsen ad sɛeddin ikayaden n BAC d BEM. Xeddmen timliliyin ideg i d-ttaɛraden imejjayen i wakken ad d-sfaḥmen i yimezdaɣ timental n waṭas n waṭṭanen n lqern, akka am lehlak n yidmaren , ssker , sida…atg . ”Ayen akka i nxeddem i yimezdaɣ, d lwajeb fell-aɣ, tajmilt ad tuɣal i yimawlan n lxir n temnaḍṭ n Soummam i d-yettaran i tiɣri-nneɣ yal tikelt. Ad ten-nesnemmer, gar-asen imḍebber n luzin n uyefki “Soummam” Lewnis Hamitouche i d-yettaken afus n lemɛawna, nebla ma ttuɣ imejjayen, Mass Nebbad, amejjay n wallen, Mass Sbayɛi amejjay n wul, Massa Fezwa tamejjayt n tuɣmas , akked d Mass Zakaria, Boubechir, Sehnun akked d Mass Melwi d wiyaḍ-nniḍen i iteddun yid-nneɣ yal tikelt’’ i d-yenna Mass Djernin Hamid s yisem-is d aselway n tidukla. Akka imi ara yili lebɣi, kulec ad yezmer ad d-yili, ad teqqim tiddukkla ” Soummam Akbou”, d amedya i tiyaḍ-nniḍen ma bɣant ad ddunt deg ubrid n lxir, lmeɛna d yibeddi ɣer tama n tmetti . <span style="white-space: pre;"> </span>

<p style="text-align: right;"> Brahim benhamouche 

  
 Lmecta d yiwet n taddart seg tudrin n Yilulen Usammer, tama n Uqbu. Seg 1985 d asawen, tuɣal tettekki ɣer tɣiwant tamaynut n Yiɣrem. Tebɛed ɣef ubrid aɣelnaw wis 26 s 13 n yikilumitren.

 Deg ugafa n tɣiwant i d-tezga. Zzint-as-d tlata tudrin : ɣer usammer, d tiɣilt Mexluf, At sellam tama wadda ; ɣer umalu akin i wasif, llan Yiɛzunen d udrar At Mlikec. S lbaɛd, taddart, tettban-d teddukkel s ufella n yiwet n tiɣilt, am tuget n tudrin n leqbayel. Ur tesgin ara icuḍaḍ-is, ur teferdaɛ ara am kra deg-sent. Ixxamen-is, ttbanen-d mebɛid, i tmuɣli amzun d adɣaɣ azerdxan s uqermud uzwiɣ, yeddal taddart am tzarbit. Ur tettwali ara tiṭ iberdan yettawin, ama gar yixxamen, ama ɣer lexlawi alamma iqerreb umzayer ɣur-s, d abrid ad yekcem. imir ara as-d-tefk taddart udem-is n tidet.

<p style="text-align: center;"> Taddart tuɣal d axrib 

 Ixxamen n tura d iqdimen. taqa deg-sen hruran, qqlen d ixriben imi ten-ǧǧan yimawlan-nsen.Yal yiwen anda inub i uqerruy-is. Am wid yunagen ɣer Fransa am wid yeqqimen di tmurt, bnan akk deg uzaɣar. Qqimen-d ala kra n medden, s tmara kan, tekkes-asen-tt tezmert, wanag ḍfiren ula d nutni. D tidet, yewɛer udrar, tudert n tmara ur tufiḍ win ara ten-yedmen d aḥric, ad as-hwun. kra n win yefɣen teḍra-yas am ibariq: ulac tuɣalin. lqella tessalez ulawen.

<p style="text-align: center;"> Kra seg umezruy n taddart  

 Taddart n lmecta am nettat am tudrin n tudrin n Yilulen Usammer. Tedder kra n tegnatin weɛrit di lqern wiss 16, segmi tugi ad tt-xelles tbzart i Ahmed Ulqadi n tgelda n Kuku , dɣa llan-d waṭas n yimenɣiyen akked d iserdasen n tgelda n Kuku. Ɣer waya, imezdaɣ n taddart n Lmecta, kkin di trad n 1857 deg Yicarriḍen mgal acengu afransis. Yegra-d di lemtal ɣer temɣarin n taddart, mi ara yezɛef akka uqcic deg uxxam, ticki yebɣa kra n tɣawsan, ad as-tin yaya-s :” Aεni tewwi-tt-id deg Yicarriḍḍen?”.

<p style="text-align: center;"> Lmecta d tegrawla n 54  

 At Lmecta am nutni am Yizzayriyen, xedmen ayen iwumi zemren di tegrawla n 54, ama s texriṭ ama s yidammen: 74 n yimeɣrasen i yeɣlin deg unnar n lḥarma ɣef timunent n Lezzayer, seg wakken yella laman deg yimezdaɣ , imjuhad rran sin yixxamen n taddart d sbiṭar i udawi n yimejraḥ.

<p style="text-align: center;"> Tadamsa Abelluḍ d asafar 

 Abelluḍ d yiwen n usafar s wazal-is di tudert n yimezdaɣ, ayen i ten-yeǧǧan seḥbibiren fell-as. Zik, deg-s i d-tekksen awren s wayes i xeddmen aɣrum, seksu di talliyin yezrin ladɣa di lawan-nni n trad 45. Ula d lmal, ttaken-as-t d tagella lawan n udfel, ttcuḥun i usaɣur. Mebla ma nettu oxygène i d-ttakent, s waya ilaq tisutwin n wass-a, ad rrent azal i tsufa n ubelluḍ ma ur tent-tezzin ara, ur tent-serɣayen ara . Ar ass-a, mazal imezdaɣ, ṭṭfen di lɣella-agi. Llan wid i t-id-yettawin snuzen-t di ssuq. Llan kra-nniḍen, ttelḥaqen-t d leɛlaf i lmal, lawan n tegrest.

<p style="text-align: center;"> Tigemmi d wansayen “Tacemmlit n uzemmur n Sidi Sliman” 

 Si zik i tella tcemlit-agi. Yal mi ara d-tawweḍ tallit n ulqad n uzemmur, imezdaɣ n taddart xeddmen lufeq. Yettili ubarreḥ , yal ass n lǧemɛa ttemlilin-d ɣer umraḥ n taddart, ttasen-d anda bɣun ilin xeddmen tacemlit i wakken ad d-cerwen azemmur n Sidi Sliman, ttruḥun d tirebuyaɛ, tulawin leqdent di lqaɛa. S usbuɣer d cnawi. Asmi ara yekfu uzemmur-nni, xeddmen timecreḍt. Ma d zzit i d-wwin saǧawen-tt. Tadrimt i d- wwin, xeddmen s yis-s lecɣalat n taddart , teldin iberdan, ttaɣen tiqebrin, ttawin-d tiliwa n waman …atg.

<p style="text-align: center;"> Ttbiyita n tefsut 

 yal mi ara d-taweḍ tefsut, imezdaɣ ttemlilin-d deg lemqam n Sidi Sliman, xeddmen ttbiyita, ayen iwumi qqaren lweɛda di kra n temnaḍin-nniḍen n tmurt n leqbayel, ttseddiqen-d medden izgaren, lxuḍra, d yisuffar-nniḍen s wayes ttnawalen seksu. Ma d iswi-ines, d asemlili n yimezḍaɣ akked yinebgawen i d-yettasen si yal tamnaṭ, ttemyusanen, ttmeẓran medden. Yettili ugraw anda ttseddiqen medden, tettili daɛwa lxir sɣur imɣaren n taddart. Ass-a, taddart lmecta, teqqim-d kan i tirza n tukksa lxiq s cbaḥa n ugama-ines, d tamurt n lejdud. Nessaram ad d-uɣalen imezdaɣ-is ɣur-s , ad tili teɛmer am zik-nni. <span style="white-space: pre;"> </span>

<p style="text-align: right;"> Brahim Benhamouche 

 
  
 Assia Djebbar d yiwet n temyarut id d-ijebden ɣur-es tamuɣli n tɣamsa, tin n iselmaden, inelmaden, d imusnawen d wid yettnadin ladɣa deg weḥric n tsekla d umezruy, deg wasmi tegger aqeddim amezwaru deg tira. Tameṭṭut-agi tluled d Fatma-Zohra Imalayène 30 yulyu 1936 di lwilaya n Chechel. Baba-s, yellan d aselmad, yella ager wid is-yefkan afud ameqran. Yemma-s, ula d nettat, twelleh-itt ɣer webrid n tira. D tacawrat asmi teǧǧa lezzayer akken ad d-as ɣer Paris anda tekcem ɣer tesnawit Fénelon. D nettat id tamezwarut ger imyura n lmeɣreb i ykecmen  ɣer “l’académie ” n Fransa deg 2005. Amecwar-is n tira tebdat-id s “fad», La soif, ungal id d-yefɣen ɣer temkarḍiyin deg useggas n 1957. Zyada ɣef tira n wungalen d yedlisen, Assia Djebar, d-yettwabdren atas n tikkal ɣer waraz Nobel n tsekla, tessefra, tedhad d unezgum lak d uselmed n umezruy deg tesdawit.  Ungalen ttfaɣen-d ɣer temkerdiyin d inilban. Ungalen i yettwasuqlen ɣer wazal n 23 n tutlayin. Atas n yemnadiyen , ladɣa deg wehric n tsekla, i yufan deg wungalen n Assia annar n unadi ɣef umezru, d wayen tettidir tmettut ladɣa tazzayrit deg yiwet n tmetti is-ikeblen tilelli-ines 90. Lwelhas tezzi ula ɣer cinema, ahric deg ayeg d-eǧǧa isura s wayes id d-ewwi arazen. Assia tesselmed daɣen deg marikan tasekla. Tigejdit agi d-igemren yak deg yehricen n yedles tewwed laɛfu n Rebbi ass n 6 fuṛaṛ di Paris.

<p style="text-align: right;">Fatiha K.

  
 Ass n sem 04 deg meɣres 2016 yella-d usmekti n umedyaz ameqqran yettwasnen s Muḥmed At Ṭahar qqaren-as Benḥanafi , ilul ass n 07 deg furar deg useggas n 1927 deg taddart n Sidi Ʃatman deg tɣn wat wasif n Tizi Wezzu .

 Seg wasmi yella d amecṭuḥ iruḥen yimawlan-is ad zedɣen deg Tiyaret , yexdem deg tegrawla n tmurt-nneɣ akken tebda , yeṭṭef adeg-ik iḥureb aɛdaw aṛumi ssawalen-as lkumisaṛ aserti ( commissaire politique) , d argaz aserti d ameɣras n tmurt Lzzayer , iḥemmel tamurt-is iḥemmel idles , ḥemmlent akk medden , yexdem aṭ deg umaṭṭaf wis sin , yeqdec seg wul-is imi lawan-nni ala amaṭṭaf wis sin i yellan mačči am tura tella l’internet , tiliẓri ; yeqdec deg tedwilin –agi : tibḥirin, ijeğğigen , aman isemmaḍen , nuba-nwen ay ilmeẓyen , tudrin n leqbayel, icennayen n uzekka, nuba n yimğuhad, ɣef yiri n lkanun, d tagi i d tadwilt-is taneggarut , nezmer ad d-nini tudert-is yefka-tt akk deg umaṭṭaf wis sin d netta i aɣ-yezzuzunen zik ad tceɛleḍ radyu uqbel ad tegneḍ ad as-tselleḍ i wawal-is aḥlawan dayen yesewhamen deg wanec-ten nni yellan deg wallaɣ-is isefra-s sɛan anamek cebḥen mi ara ten-id-yeqqar ad ak-yawi wallaɣ-ik mbeɛid , ayen iɣef teseqsaḍ ad ak-id –yerr yerna mačči d win yettzuxun , yettara iman-is d menwala kan ,yettɛaddi ɣer tseddawiyin , yettak tamussni-s i yiseddawiyin d yiselmaden , iḥemmel amezruy-nneɣ, yenna-d deg wawal-is win ur nessin ara amezruy n tmurt-is mačči d amdan , aṭas ur neẓri ara belli Belḥanafi yugi ad yeqbel ad yettxelliṣ idrimen n yimğuhad, ur t-yeffiɣ ara leɛqel ɣef udrim, ayen d-nenna fell-as drus yedder ɣef tmussni yemmut ɣef tmussni ass n 04 deg meɣres aseggas n 2012 ad fell-as yeɛfu Rebbi, tajmilt tettuɣalas ama deg uxxam n yidles n Mulud At Mɛemmer , ama deg wat wasif, At Yanni, Bgayet , deg umaṭṭaf wis sin ….mačči d amdan i zemren ad ttun lɣaci.

<p style="text-align: right;"> Zakia yahia 

  
 Zik, di tudrin n Leqbayel, akken ad ǧǧen ad yeww lexrif i medden merra, ad ikkes bab n lexla, ad ikkes yigellil, ttarran yimsewqen n taddart lexḍa (lḥaq): ulac win ara d-yekksen lexrif alamma berḥen. Assen mi kksen lexḍa, ffɣen medden tanezzayt, ruḥen rzan ɣer tferkiwin-nsen, ad d-kksen lexrif. Yiwen n yigellil, ur isi ara taferka, ur as-d-yeǧǧi ara baba-s akal, iqqim di tejmat weḥd-s, lɣaci tteddin d tirebba, ulac win t-id-iluan, ulac win i as-yennan: ‘’yya ma ad teddudḍ ad d-tekkseḍ’’. Iqqim, dɣa yewwi-d asefru : ‘’Ass lexmis taṣebḥit Nebhen imsewqen-is Ad kksen lexḍa Albaḍ iruḥ a lmelk-is, Netta d zwaǧ-is Ɣer-sen amzun d lficṭa Baba tebra tmeṭṭut-is Ad truḥ seg yiri-s Immut ur d-iǧǧi ara’’.

<p style="text-align: right;"> Ramdane LASHEB 

  
 Akken yella lḥal, werɛad i d-tekcem tegrest s sin n yiḍarren-is deg yixxamen n at yidurar, bac ad yili ugeffur d win idumen, asemmiḍ igezzmen, ed yideflawen daɣen. Maca tuget n medden ḥulfan yakan i uzaflali n ccetwa imi aql-aɣ deg-s, ɣas ma ussan n ṭṭyab iɛeddan slid talemmast n tefsut i d-smektayen. Ɣef taluft-a n umuger n ugris ed useḥmu, iban-d taggara-ya ugur d ageɛmir ɣur medden: timernit deg ssuma n umaẓuṭ ed ugaz seg umenzu n yennayer 2016. Kra n wid yellan sseqdacen ihi ttawilat n useḥmu i iteddun s yisufar-a n sseht, atnan ḥaren amek ara qablen tasemhuyt (saison) n uḥḥunǧer s teɣzi-is. Ladɣa imi, ɣef yisallen i d-yeffɣen deg tɣamsa, tezmer ad taweḍ tlitert n umaẓuṭ alama d 18.85 n yidinaren. D ayen i yeǧǧan dɣa tuget n medden zzin si tura ɣer wayen nniḍen, ɣer ttawil-nni aqbur n teqburin, ɣer uzdam ed usqucceḍ seg tẓegwa. «Ala isɣaren i nettwali ggran-d d tifrat i twaɣit-a n ussaɣli ɣas ma yewɛer rnu yeɛteb ccɣel-nsen. Ma d litra n lmaẓut ulac win ara iɛemmden ɣef lǧib-is ad tt-id-yaɣ s 19 n yidinaren ala ma i tkerrust-is». I aɣ-d-yenna yiwen n umezdaɣ n Ayt Smaɛel. Akka i ttwalin ihi lɣaci taluft si tura, ɣas ma ula d ikeccuḍen ur llin d wid yuggden deg umadaɣ am zik, am yiqejmuren yettenḍeggaren, am ttjur, uqan merra almi aṭas. Rnu ɣer-s, ɣas ahat nuḥen yimeḍqan da ed din gerrzen ayendin i uzdam, wanag tuɣal tukksa n tzedmin s uxelles !

<p style="text-align: right;"> Mhenni Xalifi 

  
 Xilla n medden i iḥemmlen tiliẓri, zgan neṭḍen ɣer lemri-ines, ṭṭafaren ayen i d-yettɛeddayen deg-s. Seg tedwilin, ccna, iɣmisen, llan daɣen yisura. Iban dakken win, neɣ tin i yettferriǧen i yisura-nni, ad naf seg-sen kra n wid i ten-yesmenyifen ad asen-isel s tutlayt-is netta, mačči s tmeslayt-nniḍen. Ma neddem-d amedya, ad nefren atmaten izwawen. Segmi i asen-d-tusa tegnit ad ttwalin ayen i ten-icudden, gran ɣur-s s tumert, ttabaɛen-t s zzux. Acu kan ɣas ma yella d tidet nelḥa asurif ɣer sdat, ur neqqim deg yiwen n wadeg, maca mazal nẓer lexsas deg yiḥricen. Am yisura i d-yettaffaɣen di yal taswiɛt, win i yesɛan tirmit deg umaḍal n tmuɣli d tamawt, ad d-yini dakken aqeddic n wid akk i yettekkayen deg lebni n usaru, mačči d ummid i yella, ur igerrez ara. «Deg yisura n teḍsa, ttwaliɣ aswir yelha, ileḥḥu ɣer sdat. Am Luhama 5, tehwa-yi aṭas. Ma d isura-nniḍen, ulac, kerheɣ akk ad ten-ẓreɣ. Ilaq ad yili ufran n wid i ara d-yuraren, yerna ad ilin d wid i d-iɛeddan seg umezgun». I d-yenna yiwen n gma-tneɣ seg Tubiret. Ur nettaf ara ula d amaynut deg yisura-nneɣ, qrib dima ttarun yiwen n usinaryu d teqsiḍt, izeffanen(comédiens), daɣen, ur ssinen ad steɛemlen akken iwata, ad d-banen s wudem n tsemdanit tis snat i asen-yettunefken deg usaru. Asufeɣ tikwal ur t-nettaf ara yelha deg yal taɣawsa, ladɣa deg usiweḍ n ssut d ssfa n tugniwin. Mačči d ugur, neɣ d sin i d-nettmaggar deg yisura n teqbaylit. Acimi ur d-ttnulfayen ara yiɣerbazen n useḥfeḍ n tmellaɣt(comédie), akken ad tt-sseɣren yimazzagen d Wat tirmit? Ayɣer ur yettmagga ufran i wid i yuklalen ad ilin deg usaru? Iwacu ur xeddmen ara ajerreb s yikayaden n BAC mačči d menwala ara yeṭṭfen ayen i t-yexḍan? … D isteqsiyen qqimen ddewwiren, ɛellqen deg yiqerruyen n wid i yebɣan ad neddu ɣer sdat, ad nessali aswir-nneɣ am tmura-nniḍen i yewwḍen taqacuct, neɣ tid i ileḥḥun ɣer wannect-nni. Niḥqa d awezɣi ad yelḥeq yiwen iswi-ines iɣef yettnadi, ḥala s leqdic s leḥsabat, war ma nettu leɛtab daɣen. Yal aɣbel yesɛa tifrat, ihi ilaq ad nefsi leqyud, ad nfiq i wayen i aɣ-imenɛen ad nezger iɛewwiqen-nneɣ. Nessaram ad nwali areqqaɛ deg yisura n tezwawt, ad ttwaseggment tuccḍiwin deg yal tama. Ad yelhu ccɣel mi ara yekfu, akken ad aɣ-yehwu. Nessaram mi ara nettmuqul taqsiḍt ad tt-nedder, ɣas ulamma d asnulfu kan, ad nḥulfu yis-s d tidet, ad nesfaydi seg-s daɣen.

<p style="text-align: right;"> Kaïssa Khalifi 

  
 Segmi yettwabṭel ilindi umsizwer Lwennas n Ayt Lewnis (Meɛtub) n tmedyezt, i d-yesmektayen anaẓur ed umdan amḥaddi, tuɣal-d aseggas-a Tesbeddit (fondation) Lwennas Meɛtub, deg uqerruy-is Malika, s tiɣri nniḍen i tikkin i umsizwer d amaynut deg teẓrigt-is tamenzut; wa d amsizwer n ccna i yettwasemman « Anza n Lwennas ». Kra n win i yebɣan ihi ad yekki, atan tɛerreḍ-it tesbeddit i d-nebder, ad iger asurif ɣer uxxam-is deg Tewrirt Musa akken ad ijerred iman-as, aya seg 24 deg yennayer ɣer 15 deg yunyu n useggas-a n 2016. Neɣ ad yessiwel ɣer: 020 61 59 29, neɣ 0552 79 09 80. «Nwala dakken aṭas n yilemẓiyen i d-yettnekkaren ṭṭafaren abrid n ccna i d-yewwi Lwennas. D aya i aɣ-yeǧǧan ad d-neg amsizwer-a n ccna…». Wa d kra seg wayen i d-tenna uletma-s n uɣewwaɣ, Malika Meɛtub, deg uẓeṭṭa inmetti. Ad d-nesmekti belli yella yetturaǧu kra ad yili almi dayen kan, ladɣa seg tama n yimedyazen, imi ilindi ur yemmug umsizwer-nni n tmedyezt i nnumen yal anebdu. Dɣa, imir-nni mi nesteqsa Malika Meɛtub ɣef tsebbiwt, tenna-yaɣ-d teqqen ama i wallalen neɣ i tegnatin n teswiɛt-nni, maca yezmer ad d-uɣalen s kra d amaynut. 

<p style="text-align: right;"> Mhenni Xalifi 

  
 Taggara n ddurt-agi yezri, terra tdukla n yimeɣban d wdi yenḥafen “Soummam” s lemɛawna d yimḍebbar n luzin “Yaourt soummamu tajmilt tameqqrant i yixeddamen n tɣiwant yettukelfen s tezdeg n yizenqan d tudrin I d-yezzin i temdint n Uqbu. Tella-d temlilit yiwet deg usensu Atlantis I d-yezgan deg tɣiwant n Uqb anda i ttuferqen warrazen i wazal n 110 n yixeddamen. ”Nekni ur nsetḥa ara s yixeddim-agi-nneɣ, d asizdeg, nefraḥ aṭas s tejmilt-agi, d ayen ara d-yernun afud i yixeddamen”, i d-yenna yiwen n uxeddam . D tikelt tamezwarut i yeḍra ccɣel icuban wagi di temnaḍt n Ssumam. Ixeddamen n tezdeg d yiwet n tecriḥt di tmetti-nneɣ i yuklalen aṭas n leqdar, imi tezdeg d aɣbel-nsen n yal ass. Ixeddamen n tezdeg n Uqbu uklalen aṭas n leqder, ladɣa send aɣlaq n ugudu n tɣiwant n Uqbu nnig n sin wagguren. Asmi yefra wugur-nni, din din, ixeddamen n tezdeg deg wazal 8 wussan, xeddmen deg yiḍ deg wass almi jemɛen akk iḍumman yellan deg yiberdan. “Imi asizdeg d useḥbiber ɣef ugama, ilaq ad yili d aɣbel n medden akk. Nessaram yal yiwen deg-neɣ ad yessixfef taɛkemt fell-asen. Ma ur nessaweḍ ara ad nessizdeg , ur nettdeggir ara iḍumman di yal amkan” i d-yenna yiwen n umezdaɣ. Tajmilt meqqren i yixeddamen n tezdeg.

  B.Benhamouche 

  
 Xedmen, ddurt iɛeddan, yinelmaden n ugezdu n tutlayt d yidles amaziɣ n tesdawit Lmulud At Mɛemmar n Tizi Uzzu, ibeddi sdat n Tenmehla n usegmi n lwilaya n Tizi Uzzu. Bdan tikli seg tesdawit n Hasnaoua alamma d tawwurt n tenmehla. Yella-d uqbel deg tsebḥit n wass uḥbas ɣef leqraya, syin d ibeddi sdat n tewwurt n tenmehla n usegmi. Deg ubrid-nsen, mi teddun ɣer umekkan n yibeddi, ɛelqen-d akk tiferkiwin uran deg-sent: “I uṣenṣeb n tmaziɣt iṣeḥḥan”, “Nessḥasef ɣef wuṭṭun n yimukan n uxeddim n tmaziɣt”, “Neṭṭalab aselmed n tmaziɣt deg akk lwilayat n tmurt”…atg. ibeddi-agi-nsen, yella-d mi d-yesawel umazday n ugezdu n tutlayt d yidles amaziɣ i tikli meqqren, imi ssḥasfen aṭas ukayad n uselmed ara d-yilin ass n 29 yunyu i d-iteddun. Membɛed mi ur ttwanefken ara imeḍqan i uselmed n tmaziɣt deg lwilaya n Tizi Uzzu, ama deg uɣerbaz amenzu neɣ deg uɣerbaz alemmas neɣ deg tesnawit. Mi wwḍen ɣer tewwurt n tenmehla-agi, ɣran-d ulɣu-nsen i xedmen yakkan, ssuturen deg-s: aseqdec n tmaziɣt deg tedbelt, aselmed-ines deg useggas amezwaru n uɣerbaz amenzu, d uselmed-is deg 48 n lwilayat n tmurt, tulya n ukayad uzzig i tmaziɣt, imi tikkelt-agi ur d as-id-fkin ara imukan i tmaziɣt deg Tizi Uzzu, yerna ala 57 n yimukan i d-tefka tneɣlaft n usegmi deg wakal akk n tmurt. Ssuturen diɣen tukksa n ttesriḥ i wid ur nebɣi ara ad ɣren tamaziɣt, ilaq ad tt-qqaren akk am taɛrabt, asnerni n wazal-is seg 2 alamma d 4 neɣ xersum 3…atg. Qqimen dina ugar n ssaɛa, meslayen yiɛeggalen n umazday n tmaziɣt, meslayen-d daɣen yisdawanen, yiselmaden, wid yesɛan yakkan turagt n licence neɣ master, ɣef yir liḥala n uselmed n tmaziɣt. Nesteqsa Farida, d tanelmadt deg useggas wis sin n master tenna-d: “ Nexdem tigawt-agi i wakken ad d-nbeggen lɣiḍ-nneɣ ɣef yimukan n uxeddim ur d-nṣuḥ ara lwilaya-nneɣ. Imi ɣef 10 000 n yimeḍqan imaynuten yellin i ukayad n uselmed n useggas aɣurbiz 2017-2018, ala 57 n yimeḍqan i d-iṣuḥen tamaziɣt , yerna deg Tizi Uzzu ula d yiwen n umkan ulac-it. Am wakken akk neẓra belli llan ugar n 1000 n yisdawanen i isɛan turagin n tmaziɣt, zemren ad seɣren, maca ur asen-tettunefk ara tegnit, imi ur d-llin ara imeḍqanen n uxeddim i tmaziɣt ».

  Amazigh Ghani 

  
 Tiddukkla tadelsant ‘Amezyab n lehna’ n taddart n Boudjelil, yettabaɛen ɣer tɣiwant n Irdjen, thegga-d ahil ɣef teɣzi n sin wussan, i lmend n usmekti n umulli wis 37 n Tefsut n yimaziɣen n useggas 1980 akked wis 16 n tTefsut taberkant n useggas 2001. Leqdic-agi adelsan, yella-d uqbel ttiɛad-agi s ddurt, imi ass-nni n lǧemɛa 14 deg yebrir i d ass amezwaru n leqdic-agi i d-yellan deg Uxxam n yilmeẓyen i yellan deg tlemmast n taddart n Boudjelil. Ma d ayen i d-yellan d ahil i wass-nni n sem, yella-d akka: ɣef 8h00 tella-d temlilit d yimsikniyen, ma ɣef 9h00 yella-d usersi n tmeqqunt n yijeǧǧigen deg usebdad n Yimaziɣen, sakin ɣef 10h00 llant-d tnagiyin ɣef 20 yebrir, sɣur wid iḥedren tallit-nni qerriḥen. Ma i tmeddit n wass, tella-d ɣef 13h30 tɣuri n yisefra, sɣur waṭas n yimedyazen d tmedyazin, syin d taceqquct n umezgun seg 16h00 d afella. Ma d ass n sed 15 seg yebrir, i yellan d ass win sin ideg yemdel leqdic-agi tiwwura-s, llant-d deg-s waṭas n temsikniyin yemgraden n tmagit tamaziɣt, ma ɣef 13h30 tella-d tmeɣra meqqren n ccna, ideg ɣennan waṭas n yifennanen, ma ɣer tagara akk yella-d ufraq n yigerdasen n uttekki i yimsikniyen.

  Ghani Amazigh  

  
 Idles d iles , agrud yeqqaren ass-a d win yettḥezziben i uzekka : Taɣuri tesɛa azal meqqren di tmetti imi d tin i d-ittrebin, d tin i yessnarnayen deg wallaɣ n umdan, d tin i yessimɣuren di ccan n leǧnas. Ihi tagi d yiwet n teɣri i d-yeffɣen si taddart n At Wizgan. Tikti-agi d asnulfu n yiwet n temkarḍit taɣelnawt di taddart. Ad yebdu usenfar akka : ur yyettɣimi ara kan udlis di temkarḍit, meɛna ad yelḥu : ad tafet di leqhawi, di tḥuna, deg wallalen n usiweḍ. S umata, anda akk ttilin imdanen, zemren ad affen idlisen i tɣuri. Yal afus yettak-it i wayeḍ, acu kan axeddim n ssaḥ, ha-t-an gar yifassen n Wat taddart imi ilaq ɣef yal yiwen, ad yessers azal n sin neɣ kraḍ n yidlisen. Akka, yal yiwen ad yefk afus n eamɛawna i tikti-agi akken ad tebdu tilḥin, ad tuɣal d asenfar ara d-yawin lɣella i wallaɣen n yimdanen , imi taɣuri d tin yessufuɣen allaɣ n umdan si lḥebs, tettruẓu-as leqyud akken ad yeffeɣ ɣer tlelli . D ayen ara yefken, daɣen, afud i yimyura i wakken ad kemmlen deg wayen xeddmen. S wanect-a, ad yettwazuzer yidles n tɣuri, ad yennerni s usenfar-a i d-yebdan di taddart n At Wizgan, ahat d win ara yeṭṭreḍqen di tuddrin-nniḍen. 

  S. Yamani  

  
 Yella-d leqdic n wass-nni amezwaru 19 ɣuct 2017, deg Uxxam n yidles Mulud At Mɛemmer n Tizi Uzzu. Tanmehla n yidles n lwilaya n Tizi Uzzu, d Uxxam n yidles Mulud At Mεmmer n temdint-agi d Tneḍfart-is n Azazga, Axxam n umezgun amniḍan Kateb Yacine, Tazeqqa n ssinima n Tizi Uzzu, s tallelt n waṭas n yimεiwnen yecban: Aɣerbaz amniḍan n tẓurin iffazen n Azazga, Tasqamut n leqdicat idelsan d wid n tẓuri, Asalay amniḍan n umeɣras…atg, suddsen-d ass-nni n sendiḍelli akked yiḍelli (19-20) deg waggur-agi ideg nella, kra n leqdicat idelsanen swayes i d-smektan anejmuɛ n Ṣummam n 20 ɣuct 1956 deg taddart n Yifri, akked wass aɣelnaw n umeɣras, i d-yettilin yal aseggas deg was n 20 ɣuct. Yella-d leqdic n wass-nni amezwaru 19 ɣuct 2017, deg Uxxam n yidles Mulud At Mεemmer n Tizi Uzzu. Yebda usmekti-agi s wudem unṣib ɣef 9h00 s snat temsikeniyin: yiwet akked tezrigin n yidlisen yerzan amezruy, tayeḍ temsikent n yimagraden n tɣamsa, tugniwin….atg. Ma deg tzeqqa tameẓyant n umezgun, yella-d usenɛet n usaru-nni n umeɣras Krim Belkasem, n umsufeɣ Ahmed Rachdi , syin akkin d taɣuri n yisefra n ṭrad sɣur waṭas n yimedyazen, ama d wid meẓẓiyen neɣ d wid meqqren. Ma d iḍelli 20 ɣuct 2017, deg tzeqqa n temsikniyin, kemmlent snat-nni n temsikniyin n sendiḍelli, ma deg tzeqqa n tmeɣriwin yella-d ɣef 10h00 usenɛet usarun-nni “D argaz a mmi” n umsufeɣ Ahcene Hesmani. Ma ɣef 14h00 deg tzeqqa tameẓyant n umezgun, llant-d tnagiyin d yisaragen ɣef ass aɣelnaw n umeɣras d unejmuɛ n Ṣummam, sɣur kra n yimjuhad n temnaḍt-agi. Ma d leqdic i d-yellan iḍelli n lhed deg Tneḍfert n uxxam n yidles Mulud At Mɛemmer n Azazga, yella-d akka: Yebda usmekti-agi s wudem unṣib ɣef 9h00 s snat temsikeniyin, yiwet akked tezrigin n yidlisen yerzan amezruy, tayeḍ d temsikent n yimagraden n tɣamsa, tugniwin….atg. Ma ɣef 10h00 d afella, yella-d usenɛet n usaru n “Krim Belkacem” n umsufeɣ Ahmed Rachdi. Am wakken daɣen i d-yella deg waṭas n yimeḍqan-nniḍen, yecban : Tamkerḍit tagejdant n tɣuri taɣerfant n Tizi Uzzu, Axxam n umezgun amniḍan Kateb Yacine, Tazeqqa n ssinima, Ulmis adelsan Tahar Djaout n Uẓeffun…atg. Mebla ma nettu tirza-nni i asen-xedmen i yiɛeggalen n Tiddukkla n tuǧǧal n yimjuhad 1954-1962, ɣer taddart n Yifri deg Bgayet.

  A. A. 

  
 Baha Mansour d aselmad n tmaziɣt deg Merruk. Yewwi-d awal ɣef wuguren i d-yettmagar deg unnar.

  Aɣmis n Yimaziɣen: Deg tazwara, amek iga waddad n usɣer n tmaziɣt di Merruk? 

  Baha Mansoub:  Akken tessnem, addad n uselmed n tutlayt tamaziɣt di Meṛṛuk am netta am wayen yakk yerzan tamaziɣt d temmuzɣa. Di tmazirt-agi, ulac tayri i wakken ad d-rren azal-is i tutlayt, i yidles, i tɣerma, d yizerfan n umdan, ama d wid n tmeṭṭut neɣ n urgaz… Asɣer azayez d tawaɣit i meṛṛa tangiwin i yettuɣran di tinmel (aɣerbaz) tawmeṛṛukt am tefransist, taɛrabt, tusnakt, amezruy… Ahil i yettuɣran yesɛa aṭas n tektiwin tiberkanin… Agemmuḍ-is d yiwen n umdan i iḥeqqren iman-is. Maca tamaziɣt, rnan-as tafesna di twaɣit. Ar ass-a, drus n yiɣerbazen ideg tettwasɣaray tmaziɣt. Yenna Meɛtub : « ur riɣ ad tettuɣer tmaziɣt di tinmel yuḍnen », tura zemreɣ ad d-iniɣ nwis tugdi n Dda Lwennas, tuɣal d tidet di Meṛṛuk.

  Ahat ttewɛirent kra n tlufa i yinelmaden imi timsirin ɣur-wen s tfinaɣ? 

 Tira s tfinaɣ, zemreɣ ad d-iniɣ ur wɛirent ara aṭas. Ttelmaden-tent yinelmaden s tazzla. as yelmeḍ ulemmud-ines i yinelmaden d tnelmadin, maca ulac idlisen yettwarun s tfinaɣ. S umata seg unadi ussnan yettwaggen seg tekcumi n Yiṛumiyen ɣer tmurt-nneɣ yella s usekkil alatini. Ar ass-a, imura imaziɣen yakk ttarun s usekkil alatini. Nekni tura mi nesselmad tamaziɣt s tfinaɣ, inelmaden ulac d acu ara ɣren, slid kra n tmucuha i d-yessufeɣ Usinag Ageldan n Yidles Amaziɣ (IRCAM), gma-s n Useqqamu Unnig n Timmuzɣa (HCA). Tuddsa tazayezt i yettɛebbin anezgum n tmaziɣt s tɣarast (manière) n udabu.

  Acimi mačči s yisekkilen n tlatinit i tesɣarayem? 

 Deg useggas n 2001, yessenṣeb udabu asekkil-agi iwumi qqaren tifinaɣ-IRCAM, deffir ufran-is sɣur Useqqamu Adeblan n Usinag. Deg umezwaru deɣren igmamen-is i usekkil alatini d win n teɛrabt d win n tfinaɣ, deg tsutelt tis snat deɣren yakk i usekkil n tfinaɣ. Nessen meṛṛa taɣtest n usekkil ur telli d tin n udɣar (vote), maca tella d tin n yimussnawen d yimuzzag n tesnilest am: Salem Caker, Qaḍi Qeddur, Dda Lmumud, Bujemɛa Lhebbaz… Meṛṛa wigi d wiyaḍ-nniḍen gan aṭas n tezrawin, ttinin i wakken tamaziɣt ad teddu ɣer sdat yuccel (ilaq) asekkil alatini. D acu kan adabu ameṛṛuki, yesɛa addud-nniḍen. Nekni s Yimaziɣen, ur ilaq ara ad yesɛu yal yiwen tamaziɣt-is d usekkil-is. Yuccel ad nili deg yiwen n ubrid ma nra tafat i yimal n tutlayt-nneɣ.

  Kunwi s yiselmaden, d anwi uguren i d-tettmagarem deg leqdic-nwen? 

 Ilaq ad ssentiɣ awal seg useggas n 2003 asmi teṛẓem tinmel tameṛṛukit tiwwura-ines i tutlayt n Yugerten, mi xedmen i yiselmaden d tselmadin i yessawalen s tmaziɣt asileɣ n kṛaḍ n wussan. Ad as-tiniḍ wigi yessawalen kra n tutlayt zemren ad tt-sseɣren. Ar useggas anemlan n 2012/2013 i iɛebba uɣlif n usegmi anamur taɣtest i wakken ad yessileɣ iselmaden imazzagen deg tmaziɣt. Ssufɣen-d 80 n yiselmaden d tselmadin. Di 2013/2014 rnan-as 80. 2014/2015 rnan 120. Deg 2015/2016 rnan 120. Aseggas-a n 2017 ulac asileɣ n yiselmaden n tmaziɣt. Ugar n wannect-agi, iselmaden d tselmadin i yeṭṭfen taḍermist aseggas-a, ur sɛin azref ad sseɣren tamaziɣt acku yella wugur n yiselmaden n tefransist d teɛrabt ɣur uwanek. Uguren-nniḍen, d drus n tinmal ideg tettwasɣaray tmaziɣt, d drus n tinmal ideg i tt-yeqqar unelmad seg uswir amezwau ar uswir wis sḍiṣ. Deg tesnawit, iselmaden i yesɣarayen tamaziɣt, tura aṭas seg-sen ur sɛin ara tineɣrit-nsen. Yuccel ad sseɣren kul aswir di tneɣrit n tnagiwin-nniḍen. Ussan-agi, yenna uneɣlaf n usegmi anamur: « D tidet ur fkiɣ ara azal i uselmed n tmaziɣt, maca deg wussan i d-yettasen ad d-nesbedd irkelli aselmed-is s yiselmaden imazzagen. Ihi iselmaden n tmaziɣt, ad sseɣren tamaziɣt, tafransit d tusnakt ». Awal n uneɣlaf, yebɣa ad d-yini, cwiṭ cwiṭ ad tettwakkes tmaziɣt seg tinmel. Di tesdawit nettaf-itt di Wejda, Agadir, Fas d Naḍur aseggas-agi. Maca amḍan n yinelmaden yettidris yal aseggas, acku ulac tawuri (amazil) s ugerdas n tmaziɣt.

  Segmi tuɣal tamaziɣt d tunsibt dinna, d acu i d-yellan d abeddel i ubaɣur n tutlayt? 

 Aṣenṣeb n tutlayt tamaziɣt d tikerkest taxatart. Segmi tella tmaziɣt d tutlayt tunṣibt tis snat di tmendawt n 2011, ttganin Yimaziɣen iṣuḍaf imsudsen n tmaziɣt d tutlayt tunṣibt. Asmi d-ffɣen, teffeɣ-d yid-sen twaɣit deg umaḍal i werǧin telli. Send ad d-yeffeɣ uṣaḍuf-agi, meṛṛa tisuda (tugart Aseqqim Anafella n Uselmed) qqarent ad nexdem tamaziɣt akken bɣan yiṣuḍaf imsudsen. Mi d-yeffeɣ uṣaḍuf-agi, nettaf deg-s, “ad tekcem tmaziɣt s tinmel akken yettini Useqqim Anafella n Uselmed”. Yal yiwen iteqqel ɣer wayeḍ. Maca d Imaziɣen i yettganin Guḍu akken yura Ṣamwil Bikit di tmezgunt-is ur nettwattu ara. Ihi zemreɣ ad d-iniɣ war tugdi, belli aṣenṣeb n tmaziɣt deg useggas n 2011, yusa-d i wakken ad beddlen i Yimaziɣen udem.

  D anti tifrat i tettwalim akken ad yali yisem n tmaziɣt d yidles-is? 

 Ulac tifrat i tmaziɣt mebla awanek amaziɣ. I wakken ad yili uwanek amaziɣ, ilaq Imaziɣen ad gen afus deg ufus. Tadukkli, tamunt, tartit, tanmennakt… Wigi d akniwen n yal taɣawsa i ḥwajen Yimaziɣen meṛṛa. Ilaq ad nesdukkel iɣallen. Ifukk ad neg afus deg ufus. Nesra tumast ad teddukkel.“Axxam i wakken ad t-nezdeɣ ilaq-as llsas ara t-yeṭṭfen” akken yecna yizem n Ḡerǧer. Tinariwin daɣen cennunt Tumast tanni bḍant war ma tewweḍ iswi-nnes. Ttwaliɣ, deg waddad amiran n tɣawsiwin, ad nejmeɛ imaswaḍen i tirza gar-aneɣ. Ad nemyawas akked yigduden-nniḍen yesɛan uguren am wid-nneɣ: Ikurdiyen, Ibaṣkiyen, At Kaṭalan, Ihindiyen… Ilaq ad nelteɣ di tuddsiwin tigraɣlanin, ad neg asuɣel i yidles amaḍalan, ad nari s tmaziɣt, ad nɣer yis-s, ad nḥulfu i targit s tmaziɣt, tutlayt n tlelli d uslelli.

  Tanemmirt ɣef wayen i d-tenniḍ. Awal-ik n taggara… 

 Ulac uɣilif. Deg uneggaru n wawal riɣ ad d-iniɣ azul d ameɣnas, seg tmurt n Tmazɣa tutrimt, i meṛṛa atmaten-nneɣ Imaziɣen anda ma llan di tmura n Yimaziɣen, s umata Izwawen. Taqbaylit nessen-itt kan seg yidlisen i uran yimussnawen Iqbayliyen am Dda Lmulud, Bulifa, Belɛid Ayt Ɛli d wiyaḍ d tiyaḍ mebla ma bedreɣ ismawen-nsen meṛṛa. Nessen-itt daɣen s ccna i cnan Yicennayen amzund Meɛtub Lwennas, Ayt Mengellat, Imaziɣen Imula, d wiyaḍ d tiyaḍ, mebla ma bedreɣ yakk ismawen-nsen(t). Ar ass-a, ur zmireɣ ara ad siwleɣ ɣef tmaziɣt, timmuzɣa, d yidles deg Tmazɣa, war ad siwleɣ ɣef wid yefkan tudert-nsen i wakken ad tedder tlelli deg yiman n umdan Amaziɣ. Tagi d tajmilt tameẓyant i wigi i aɣ-d-inejṛen abrid akken ad nissin ixfawen-nneɣ.

  Testeqsa-t Kaisa Khalifi 

  
 Ma ɣef 13h30 fɣen-d yigemmaḍ-nniḍen, ideg yewweḍ leḥsab ɣer 19, 58% deg wayen yeɛnan taɣiwant, ma d win n APW yewweḍ ɣer 16,71%. Yelḥeq ɣef 16h30, ɣer 28,18% deg APC, ma d win n APW yelḥeq ɣer 34,53%. Ma d igemmaḍ ineggura n 19h00, llan-d akka: ulamma ttwajerden wazal n 11 838, maca debren kan wazal 5 809 n yideqqaren ɣer usqamu n APC akked 4 805 ɣer usqamu APW, d ayen ara d-yefken agemmuḍ n 49,07%, deg tefranin n tɣiwant akked ugemmuḍ n 40,59% deg usqamu APW. Ma deg wayen yerzan amyezwar n yikabaren deg tɣiwant-a, yella-d akka: deg umḍiq amezwaru ad naf akabar n FLN, s 2205 n leṣwat, dɣa yewwi 8 n yikersiwen, syin d akabar n RCD deg umḍiq wis sin, i yewwin 6 n yikersiwen. Deg umkan wis tlata ad naf akabar n MEN, i yewwin 3 n yikersiyen, syin d akabar n FFS, i yewwin 2 n yikersiwen. Ma d akabar n MPA akked ukabar n RND fɣen seg tefranin-agi mebla ikersiyen. S wakka i d-yeffeɣ mass Akli Chabane, d aselway n tɣiwant n At Ɛisa Mimun i tikkelt tis snat. Dɣa ad nger tamawt deg tɣiwant-agi, imezdaɣ rzan-d s ṭaqa deg tmeddit n wass, d ayen ara d-beggnen yigemmaḍ-agi ineggura. Ula d adber iɛedda deg tegnatin igerrzen, ulamma imḍebbren n wammasen n lbuṭ, bɣan ad kemmlent tefranin alamma d 20h00, maca aɣalla n ladayra n Wagennun yugi, dayen i d-isbeggnen lɣid n kra n yimezdaɣ, am wakken daɣen ur d-cetkan ara waṭas n yimezdaɣ. Tura ad nuɣal ɣer tɣiwant n Wagennun, ideg jerden wazal n 8 392 n yimdanen iman-nsen deg lejridat n lbuṭ, i yettwaferqen ɣef 9 n wammasen n udber akked 19 n yinirawen n udɣar. D taɣiwant iɣef myeḥzwaren 5 n wumuɣen n yikabaren-agi: RND, RCD, FLN, PT, MPA, FFS, akked wumuɣ tilellit “Timlilit”. Ma d igemmaḍ n tefranin-agi imenza, llan-d akka. Ɣef 10h30, leḥsab yerzan taɣiwant yewweḍ ɣer 6,92%, ma d win n usqamu n lwilaya yewweḍ ɣer 7,59. Ma ɣef 13h30 fɣen-d yigemmaḍ-nniḍen, ideg yewweḍ leḥsab ɣer 22, 32% deg wayen yeɛnan taɣiwant, ma d win n APW yewweḍ ɣer 18,91%. Yelḥeq ɣef 16h30, ɣer 37,91% deg APC, ma d win n APW yelḥeq ɣer 30,67%. Ma d igemmaḍ ineggura n 19h00, llan-d akka: ulamma ttwajerden wazal n 8 392, maca debren kan wazal 3 937 n yideqqaren ɣer usqamu n APC akked 3 262 ɣer usqamu APW, d ayen ara d-yefken agemmuḍ n 46,91%, deg tefranin n tɣiwant akked ugmuḍ n 38,87% deg tefranin n usqamu APW. Ma deg wayen yerzan amyezwar n yikabaren deg tɣiwant-a, yella-d akka: deg umḍiq amenzu ad naf akabar n FFS, s 911 n leṣwat. Ma d ikersiyen kif kif-it akked ukabar n FLN akked wumuɣ tilellit “Timlilit”, anida yal akabar yewwi 4 n yikersiwen, syin d akabar n RCD deg umḍiq wis rebɛa, i yewwin 3 n yikersiwen. Ma d ikabaren-agi MPA, RND, PT fɣen seg tefranin-agi mebla ikersiyen. S wakka i d-yeffeɣ mass Ḥaǧi Muḥamed Saɛid i d aselway n tɣiwant n Wagennun. Dɣa ad nger tamawt deg tɣiwant-agi, ula d imezdaɣ-is am yimezdaɣ n tɣiwant n At Ɛisa Mimun, rzan-d s ṭaqa deg tmeddit n wass, d ayen ara d-beggnen yigemmaḍ-agi ineggura. Ula deg tɣiwant-agi n Wagennun adber iɛedda deg tegnatin yelhan, imi ur d-yelli ara waṭas n ucetki sɣur yimezdaɣ-is. Ma d tura ad d-nezzi ɣer tɣiwant n Timizar, ideg ara naf jerden wazal n 14 683 n yimdanen deg lejridat n lbuṭ, i yettwaferqen ɣef 16 n wammasen n udber akked 28 n yinirawen n udɣar. D taɣiwant iɣef myeḥzwaren 4 n wumuɣen n yikabaren-agi: RND, RCD, FLN, FFS, akked wumuɣ tilellit “Alternance citoyen ”. Ma d igemmaḍ n tefranin-agi imenza, llan-d akka. Ɣef 10h30, leḥsab yerzan taɣiwant yewweḍ ɣer 5,2%, ma d win n usqamu n lwilaya yewweḍ ɣer 4,83%. Ma ɣef 13h30 fɣen-d yigemmaḍ-nniḍen, ideg yewweḍ leḥsab ɣer 15, 56% deg wayen yeɛnan taɣiwant, ma d win n APW yewweḍ ɣer 14,34%. Yelḥeq ɣef 16h30, ɣer 24,55% deg APC, ma d win n APW yelḥeq ɣer 22,59%. Ma d igemmaḍ ineggura n 19h00, llan-d akka: ulamma ttwajerden wazal n 14 683, maca debren kan wazal 5 194 n yideqqaren ɣer usqamu n APC akked 4 751 ɣer usqamu APW, d ayen ara d-yefken agemmuḍ n 35,38%, deg tefranin n tɣiwant akked ugmuḍ n 32,36% deg tefranin n usqamu APW. Ma deg wayen yerzan amyezwar n yikabaren deg tɣiwant-a, yella-d akka: deg umḍiq amezwaru ad naf akabar n FFS s 1 653 n leṣwat, dɣa yewwi 6 n yikersiwen, syin d akabar n RCD deg umḍiq wis sin, i yewwin 5 n yikersiwen.

  Adaoun Abdelghani 

  
 Krim Belkacem gar yiwudam yuran ismawen-nsen deg umezruy n tegrawla s wuraɣ, d tiɣri n ugdud i ad asen-yefkan afud i wakken ad qazmen aɛdaw afransis.

 Yella seg wid-ak yesɛan tabɣest n yirgazen akked teflest n wul. Yekka nnig n tugdi d ukukru, yuggi ad yeknu i uzaglu n ucengu. Asmi yeffeɣ ɣer umadaɣ, yella d ilemẓi, maca mi d-yuɣal d argaz, yesɛan azal d ccan deg timunet n tmurt. Krim Belkacem, d argaz n tegrawla Tazzayrit1954-1962, ilul ass 14 di duǧember 1922, deg taddart n Tirza Σissa, deg tɣiwant At Yaḥya Musa, deg tama n Draɛ El Mizan, deg temnaḍt n Leqbayel, deg temdin n Tizi Uzzu. D mmi-s n Mass Ḥusin Ḥemmu Σissa akked Massa Ḥlima Caybet.

  Almud-is akked usileɣ-is  

 Deg useggas n 1928, imir-nni yesɛa 6 n yiseggasen deg leɛmer-is, akken kan yewweḍ i wakken ad yekcem ɣer uɣerbaz. Wwin-t yimawlan-is ɣer Lezzayer tamanaɣt, akken ad iɣer deg uɣerbaz amenzu, mebɛed 9 n yiseggasen n ulmud deg uɣerbaz amenzu, yessaweḍ ad d-yawi aselkin n taggara n uswir amenzu, ayen iwumi qqaren s tefransist “Certificat d’études” deg useggas n 1936. Maca ur yesɛedia ara akayad akken ad yekemmel ulmud-is deg uɣerbaz afellay (Ecole supérieur), dɣa yuɣal-d ɣer taddart-is, mebla asenfar n taggara. Deg useggas n 1940, iruḥ Krim ad yexdem d amaray di tɣiwant tamassayt n Draɛ El Mizan, syin akkin deg wussan imenza n tefsut n useggas n 1941, yesɛa kra n wuguren d unedbal-is, dɣa yeǧǧa amkan-is, yuɣal-d ɣer taddart-is deg useggas n 1942. Zrin 4 n yiseggasen ɣef tufɣa-ines seg uɣerbaz, syin deg wass n 4 maggu 1943, yekcem ɣer lɛesker deg temdint n Leɣwaṭ. Yeqqim dinna aseggas, syin deg useggas n 1944, uznen-t ɣer temdint n Blida i wakken ad ikemmel aseggas-nni i d as-yeqqimen dinna. Ma deg wass n 26 unbir 1944, ɛellqen-as cciɛa n “Caporal”. Dɣa deg umenzu n yulyu 1945, rran-t ɣer tɣiwant n yinemhalen Izzayriyen (RTA) i wumi qqaren s tefransist “Régiment des Travailleurs Algériens”. Syin ɣer-s deg 04 tuber 1945, rnan ɛellqen-as cciɛa n “Caporal Chef”. Deg useggas n 1947, yuɣal d aɣella ɣef ukabar Aɣerfan Azzayri (PPA). Seg wakken yefka afud-is akked rruḥ-is i usaki n ugdud-is seg umenzu n yulyu 1943, adabu n tmurt n Fransa, igzem-itt deg rray ad t-isɛeddi deg craɛ. Mebɛed leḥris i d-yellan ɣef twacult-is seg 23 meɣres 1947 d asawen, yexdem zzedma tamezwarut deg tudert-is taqrawlit, ideg yenɣa yiwen n Lqayed akked yiwen n Ccambiṭ. Dɣa yettucareɛ deg lɣib-is deg useggas n 1947, syin yettwaḥkem fell-a s lmut deg useggas n 1950. Ma ɣer taggara, deg meɣres n 1948, yettwaṭṭef ɣer lḥebs n Tizi Uzzu, armi d aseggas n 1950 i d-yeffeɣ; yeqqim azal n sin yiseggasen deg useckref-agi.

  Azal-is d yimuhal-is deg tegrawla  

 Ass n 24 tuber 1954, yemlal d semmus (05) n yiɣellaten imazrayen (chefs historiques) n tmurt-nneɣ, deg Lezzayer tamanaɣt i wakken ad msefhamen ɣef wass ideg ara tendeh tegrawla, dinna i yuɣal yeṭṭef akk tamurt n Leqbayel. Yella seg wid-k i d-yekkren i lmend n tegrawla n umenzu n unber 1954, yella ɣer tama-s imir-nni Ɛebban Remḍan. Ussan 29, 30 akked 31 seg waggur n yulyu 1955, ittekki d Muḥamed Wediɛi akked Aɛmer Uɛemran deg uheggi i unejmuɛ n Taḥanut i yuɣalen yettwassen s yisem n anejmuɛ n Ṣummam neɣ s tefransist (Congrés de la Soummam) imi deg temnaḍt n Soummam i yettwaxdam ass n 20 ɣuct 1956. Annect-a, yella-d s lmendad n kraḍ n yirgazen igrawliwen, ha-ten-an: Krim Belqasem, Σebban Remḍan, d Ben Mhidi, seg-s i d-ilul Usqamu aɣelnaw n tegrawla Tazzayrit (CNRA). Syin akin, deg useggas n 1957, yunag ɣer tmurt n Tunes, ddan yid-s yimjuhad-agi: Lexḍar Ben Ṭubbal, Ben Yusef Ben Xedda, Σebban Remḍan d Saɛid Deḥleb. Mebɛed talalit n Unabaḍ Uɛḍil n Tegduda Tazzayrit (GPRA) deg 19 cutember 1958, iberḥ-d yis-s uselway-is Ferḥat Σebbas seg tmura-a: Tunes, Maṣer akked Lmarruk. Dɣa yerra Krim Belqasem d nnayeb n uselway u d aneɣlaf n yiɣallen n yignan (Ministre des forces armées) maca, netta yebɣa ad yeṭṭef taselwayt, acku d netta i yellan d aɣella amazray yakkan, yerna ala netta i yekkaten ɣef telelli d timunent n tmurt Tazzayrit, maca Ben Ṭubel d Buṣuf, bɣan ad t-kksen d aneɣlaf n yiɣallen n yingan, ad fken amḍiq-is i Bumedyen, ma d netta ad t-rren d aneɣlaf n lecɣal n berra, deg umkan n umejjay Lamin Dabaɣin. Ma deg taggara n useggas n 1961, yeğğa tamurt n Ccam, yuɣal iruḥ ɣer tmurt n Rruss, syin yezger ɣer Ccinwa. Ass n 11 deg furar 1962, ɣef lweḥda d uzgen n uzal (13h30), tella-d yiwet n temllilit gar Uɣella n tegrawla Tazzayrit akked urumi Louis Joxe. Ass n 18 meɣres 1962, yemtawa ugrawliw Krim akked Louis Joxe amwata ʺEVIANʺ. Asmi i d-yewweḍ Bumedyen ɣer ukersi n leḥkem, deg useggas n 1965, Krim yella ibedd mgal iɣil yettwasxdem deg tallit-nni, ama d Bumedyen, ama d wid yewwḍen ɣer tqacuct. Ma deg useggas n 1967, yella yeslul-d yiwen ukabar iwumi i isemma (MDRA), maca Karim ur yewwiḍ ara lebɣi-s, acku gten fell-as wugren d yiɣeblan, dayen i t-yeğğan deg useggas-nni yunag ɣer tmurt n Lalman, imi i d-as-sbabben tawaɣit n uɛraḍ n tmenɣiwt n uselway n tegduda Tazzayrit mass: Bumedyen, alarmi ḥekmen fell-as s lmut deg useggas n 1969.

  Lmut-is d temḍelt-is  

 Ass n 18 di tuber 1970, yettwanɣa ugrawliw Krim Belqasem deg temdint n Frankfurt, deg tmurt n Lalman, s daxel n texxamt-is deg usensu anida yella yettnusu. D axneq i t-xenqen seg yiri. Wis d acu yexdem umeɣbun mi yettwamḍel dinna 14 n yiseggasen ddaw wakal n tmurt n Lalman. Armi d ass n 24 deg tuber 1984, nuqlen-d iɣsan-is ɣer Lezzayer, ɣer tmeqbert n yimeɣrasen n Lɛelya i d-yezgan deg Lezzayer tamaneɣt. Ihi Krim Belqasem, yura isem-is s wureɣ deg umezruy Azzayri. S wakka, ad d-nwali belli aggur-agi n tuber yeččur d ineḍruyen i icudden ɣer tudert d yimuhal d lmut ula deg temḍelt n ugrawliw ameqqran Krim Belqasem. 

  A. A. 

  
 Ma nenna-d talaxt, ad d-ifrir deg wallaɣ-nneɣ Lemɛatqa , ma nenna-d lfeṭṭa, ad yezwir s Wat Yanni. .Lfeṭṭa d taɣawsa ur tekkes ara tmeṭṭut di tudert-is n yal ass , d ayen i as-yettkemmilen nnefṣ n cbaha i tmeṭṭut taqbaylit, lfeṭṭa tesɛa azal di tmetti . Ma nsiked ɣer yiniten i ssexdamen yiḥeddaden deg-s, ad naf azeggaɣ i d-yessebganen idammen , aḥcayci, yettuɣal ɣer ugama , amidadi d igenni ma yella d awraɣ d iti . Si zik tamnaḍt n Wat Yanni tettwasen s cbaḥa d ssfa n uxeddim i d-ssufuɣen iḥeddaden-is. Ass n 4 deg ɣuct yezrin i tekfa tmeɣra n lfeṭṭa deg Wat Yanni. Yella-d usiher-a deg uɣerbaz alemmas Larbi Mezani d Uxxam n yidles Keddache Ali. Yal aseggas tettili-d tmeɣra-agi s tumert n yiḥeddaden n lfeṭṭa i d-yettheggin iman-nsen. Ttasen-d seg yal tama , ula seg berra n tmurt. D tagnit anida i d-ttasen wid ara yaɣen lfeṭṭa n tidet. Imi mi ara d-tinid lfeṭṭa n At Yanni ur ttnadin yimdanen ma telha neɣ diri-tt : d isem-is i d awal-is. Aseggas-a, d tazrigt tis 14 n tmeɣra xas ulamma tella-d maca banen-d aṭas n wuguren ɣef wakken i d-gren tiɣri iḥeddaden n lfeṭṭa n Wat Yanni. Nnan-d belli tagi d lḥirfa n lejdud ur nezmir ara ad tuɣal akken-nnidḍen, imi tella-d temḥeqqranit, ulac win i asen-yefkan azal , am wakken i d-yenna Mass Fekkir aselway n yiḥeddaden n lfeṭṭa, yenna-d : « seg waggur n mayyu i d-nessawal i uselway n tɣiwant maca tiririt-is mazal , ur d-iban ara melmi ara tili , anida ara tili acku aɣerbaz ilaq ad d-yettwaheggi » Dayen yesserfan aṭas iḥeddaden-agi. Llan kra qeḍɛen layas dɣa senzen lfeṭṭa-nni, deg wass wis kraḍ i qesden ad ḥebsen tameɣra-agi, yerna llan 120 iḥeddaden n Wat Yanni kan. Rrnu wid i ijariden iman-nsen yal wa ansi i d –yettas. Iɣad-iten daɣen lḥal ɣef lexlas i ttxellisen yerna ur d-banen ara yidrimen-agi sani i ttruhun, ur ten-id-isaḥ ara ula dayen ara ad ččen neɣ ad swen. Yenna-d uselway -agi ula d aseggas yezrin ttwakksen-asen-t ula d ṭṭwabel , ɣef waya i d-tban temḥeqranit n yiḥeddaden-agi. Beggnen-d lghid-nsen s ucetki s ttawil-agi n Facebook, nutni iswi -nsen ad asen-d yuɣal wazal , imi d iḥeddaden iqburen, xeddmen lḥirfa n lejdud-nsen, tasuta tettaf-itt-id tayed. Ur bɣin ara armud-agi swayes refden aqerru, ad yuɣal d aɣbel aserti, bɣan leqder am zik.

  S. Y/ Z. B. Y 

  
 Asalli yessefraḥen sɣur taneɣlaft n usegmi : tamaziɣt-nni, ad tt-ɣren deg 32 n lwilayat. Akka i d-tenna ass-nni mi d-terza ɣer lwilaya n Tizi Uzzu. Ass-nni, diɣ, i yemmut yiwen ilemẓi deg Yiwaḍiyen mebla ma tban-d sebba n tmenɣiwt-is. Ula deg Seddouk, teḍra twaɣit : nnɣan wayeḍ s lmus.

  
 Ur yewwiḍ ara useggas ɣef tedyant n Charlie, terna-d twaɣit nniḍen di tlemmast n Lpari. Tawɣit n ljemɛa iɛeddan tegla s ugar 120 n yimdanen yemmuten, ṭṭaqa deg-sen d ilmeẓyen. Mara nmuqel s abaxix-agi aneggaru, ad naf belli tikkelt-a rebrab ur yeqsiḍ ara azamul, akken d-iban di twaɣit n Charlie Hebdo, imi irebraben wwten tilelli tanfalit. Tilelli-nni i d asen-yesexraben azeṭṭa. Rnu ufan-d tisebbiwin. nnan-ak aɣmis-nni yeččemit deg tugna nnbi Mohamed. Atan ihi, ɣas ulac akk d acu ara yessusmen ɣef rebrab, deg tedyan n Charlie nezmer ad “nefhem” tikli akked d tikti n yiččamraren.

 Tikkelt-a, rnan asurif ar zdat. Ɛeddan akkin i uzamul , wwten tudert. Lḥasun d ta i tafellaḥt n yiɛdawen n tudert akken ten-isemma Lwennas. Tikkelt-a rebrab, ur yesemgarad ara gar wa d wa. Tikkelt-a iɛewwel i trad, imi d agdud d imdanen n menwala i yenɣa.

 Ass-a, Fransa tettwet anda ur turji ara tita. 

 Wis ahat, ma d-taki, ma tbeddel tikti ɣer temsalt-agi n tneslemt d rebrab. Am nettat, am tmura n l’europe neɣ daɣen Marikan, ur ɛad wweten azrem s aqerru. Yal tikkelt ara d-yeḍru kra di tmura nsen 

 ttadden s lmeslaḥ mgal irebraben. Aya dayen i ilaqen ad yili. Lamaɛna aya drus. Imi Aqerru n wezrem mačči d akamikaz-nni neɣ d rebrab yesndayen lbubmat. Aqerru n wezrem d l’idéologie i ten-id-yurwen. 

 Anda-t uqerru-agi n wezrem ? Atan deg Saɛudiya, Qatar akked tmura nniḍen i ifaḍen s pétrole. Imi deg-sent lfayda, tezga Frnsa d tmura n l’europe sqizziben-asent. Rebrab yella u simal yettimɣur skud tella tedrimt t-iseččayen. Ihi, aqerru iban webrid-is. Ur yettfak ara laɛǧib-agi n rebrab alamma yettwet wezrtem s aqerru. Ahat, tikkelt-a ad d-akin u ad ḥsun belli ɣas ulamma sɛan lfayda (n tedrimt) d tmura-agi taɛrabin , lexsara ara sen-yeḍrun, skud qnen tiṭ, isem-is tilelli.

 D lawan ad ɛeddin akkin i Nek d Lpari neɣ Nek d Charlie u ad walin abrid ara yessufɣen ɣer talwit. Mi wwḍen, mačči ḥala nutni ara yesfaydin. Ula timura-agi taɛrabin ad sfaydint.

  
 I lmend n usmekti n wass agraɣlan n ugrud, i d-yettilin yal aseggas deg umenzu n waggur n yunyu. Tidddukkla tadelsant Ixulaf n Ǧerǧer n lwilaya n Tizi Uzzu, thegga-d yiwen n wahil s wazal-is ɣef teɣzi n sin wussan. Imi bdan leqdic-nsen ass-nni ahad 31 deg waggur n maggu deg temkerḍit tagejdant n tɣuri taɣerfant n lwilaya n Tizi Uzzu. Xedmen dina aṭas n yiremad idelsanen yecban: asikew n tmucuha, ideg i d-tulles Massa Touati Zoulikha snat n tmucuha s teqbaylit, snat-nniḍen sɣur Massa Amrouche Samar. Syin akkin llant-d snat n temsizliyin i warrac imecṭah, yiwet deg usuneɣ tayeḍ deg tullsa n tmucuha. Γer taggara n wass, sneɛten-d i warrac uraren iqburen. Ma d ass-nni n lexmis, amenzu n waggur-agi ideg nella, bdan ahil-nsen ɣef 11h00 n tsebḥit deg tzeqqa tameẓyant n umezgun n uxxam n Yidles Lmulud At Mɛemmer n Tizi Uzzu. Zwaren s tɣuri n yisefra sɣur Hamlet Yasmine akked Ziram Damia, syin akkin tella-d tullsa n tmacahut “Mačči s kra n wayen yettberiqen d ddheb”, sɣur Massa Bousdia Sonia, terna-d kra n teqnaẓ. Sakin d taceqquft n umezgun ɣef wazal n ugrud akked d tutlayt n tmaziɣt, syin ɣer-s d ccnawi n Taleb Rabeh akked Cherif Kheddam s ṣṣut n warrac imeẓyanen. Ma ɣef 12h00 n uzal d afella, tella-d tcennayt tameẓyant Manel n 6 n yiseggasen, i d-icebḥen taqaɛet s kra n tezlatin icebḥen aṭas, tin ɣur-s d asenɛet n yiwen n usaru n wunuɣen yettembiwilen s teqbaylit, tsemma-as Massa Louiza Lakneb “Γerdidduc”, ma ɣer taggara akk tella-d tukci n yigerdasen n utekki i wid ittekkin deg tmeɣra-agi, am wakken diɣen i fkan arrazen i warrac-nni i d-yufraren deg snat-nni n temsizliyin; 3 n warrazen i wid i d-yufraren deg usuneɣ tlata-nniḍen i wid i d-yufraren deg tmucuha.

  Adaoun Abdelghani 

  
 Tiddukkla Tadelsant Itri Adelsan n Uqbu, tsuddes-d ussan-agi iεeddan 2-3 akked 4 di furar 2017, yiwen n leqdic s wazal-is, ideg gan asfugel n umulli wis meyya n tlalit n Lmulud At Mεemmer, deg ulmis adelsan n Uqbu. Llan-d waṭas n yisaragen d yiskasiyen akked waṭas n temsikniyin yemgraden. Leqdic-agi, yebda s wudem unṣib ass-nni n lexmis yezrin 2 deg furar 2017 ɣef 10h deg Ulmis adelsan n Uqbu. Tella-d deg-s temsikent n wayen akk yura d wayen i d-yeğğa Mulud Mεemmeri. Ґef 13h, yella-d usenzi s ubuddu n yidlisen, sɣur waṭas n yimyura i d-yussan, gar-asen Ahcene Mariche, Kenza Djurdjura…atg. Ma ɣef 15h, yella-d usarag amezwaru n umaru d uneɣmas Rachid Oulebsir, ɣef tmettant n Lmulud At Mεemmer, deg uxxam n tiddukkla-agi. Ma deg wass-nni n sem 3 deg furar 2017 ɣef 10h, yella-d usenzi s ubuddu n yidlisen, sɣur waṭas n yimyura i d-yussan akked temsikent-nni n Dda Lmulud. Ma ɣef 15h d asawen, yella-d usarag n Mass Hacene Halouane (d aselmad deg tesdawit n Tizi Uzzu) s usentel «Mεemmri asnalsi, akked urgaz n tsekla». Syin akin d asarag i d-iga Mass Hamid Bilek, ɣef yidlisen n Mεemmeri yessadren aɣref amaziɣ. Ma ɣer taggara n was, tella-d tɣuri n yisefra, sɣur imedyazen n tama-agi n Uqbu, dima deg uxxam n tiddukkla-agi. Ma d deg wass wis kraḍ 4 deg yebrir 2017, yella-d usarag n Brahim Tazaghert (d amedyaz d amaru), ɣef 15h deg uxxam n tiddukkla-a. Ma ɣef 17h, yella-d usenεet n yiwet n tceqquct n umezgun s yisem “TAƔDEMT TAQUDART”, deg uxxam n yilmeẓyen n Abderrhmane Fares n Uqbu. <span style="white-space: pre;"> </span> 

<p style="text-align: right;"> Ghani Amazigh 

  
 Tidukkla Tadelsant Itran n Tqerbust mazal-itt d turmidt deg leqdicat-is idelsanen. Segmi i d-tennulfa deg useggas n 2003 ar ass-a, tettkemmil ayen i d-tebda s yiwen n umenzay n tayri i yidles amaziɣ s umata. Ladɣa i umezgun. Tikkelt-a, ihi, d ameslay ɣef ttiɛad-is i as-d-yellan i tikkelt tamenzut, ass n sem yezrin deg Tizi Uzzu, neɣ deg Uxxam n Yidles Mulud At Mɛemmer. Dinna temlal Tdukkla-a Itran akked yimarayen n win iwumi qqaren ababat n tẓuriwin. Tidukkla Itran, neɣ wid iqeddcen deg-s, wwin-d ass n sem iɛeddan taceqquft n umezgun i tura Massa Nasira At Yusef. Tameskart-a, tefren ad as-tefk azwel “Taɣdemt taquḍart”, imi deg-s terra tajmilt i yimyura d yimegzuyen am Muḥya d wiyaḍ. S tallelt ihi n tmehla n Yidles n Tizi Uzzu, Axxam n yidles Mulud At Mɛemmer, akked Uxxam n umezgun Kateb Yasin, ɛeddan yilemẓiyen i d-yuraren taceqquft-nni ɣef usayes, jebden awellih n kra win d tin iḥeḍren ttiɛad-nni. «Ɣas s lexsas n ttawilat nessaweḍ ad d-nelḥu amecwar, ad nexdem s wayen umi nezmer. Nessaram ad naf afus n lemɛawna sɣur wid i teɛna temsalt, akken ad nsemmed leqdic-nneɣ ɣef yidles amaziɣ war iɛewwiqen i d-nettmagar, abeɛda wid n tedrimt». I aɣ-d-yenna Mass Naser Terrad, aselway n Tdukkla Tadelsant Itran n Tqerbust. Ad d-nesmekti kan dakken Tidukkla-a, mazal tesɛa ttiɛad-nniḍen ass n 11 deg wayyur-a, deg twilayt n Tbatnet, anda ara tili akked qeddac n tdukkliwin tidelsanin i ittekkan deg umsiẓwer-a n umezgum amaziɣ. Akka ihi, am yal tikkelt Tidukkla Itran ur as-ttruḥent tegnatin am ti, ideg tamsalt tcudd ɣer umezgun d yidles amaziɣ s umata. Ur tebɣi ad teqqim d tin iqeddcen deg Tubiret, maca tessaram ad teldi tiwwura i yiberdan-nniḍen akken ad tefk ugar n wayen i d-tefka yakan, i d-tettak daɣen.

<p style="text-align: right;"> Kaisa Khalifi 

<div style="text-align: right;"> 
  
  Isufar 

 – 1 n tmeqqunt n yisekkimen

 – 3 n ṭumaṭicin

 – 1 n tɣenjawt n zzit uzemmur

 – 200g n wudi

 – 3 n tmellalin

 – Lmelḥ

 – Ifelfel aberkan

  Aheggi 

    

 Sirdet isekkimen-nni akken iwata, tesqecrem-ten u tgezmem-ten d imecṭaḥ. Terrem-ten daxen n waman yeḥman s ufella n tmes azal n 15’. Rret udi ad yefsi daxel n tmeqlit, terrem isekkimen-nni (yuɣ lḥal udamen seg waman), terwim-ten kra n ddqayeq. Syin, rrzet timellalin s ufella n yisekkimen, terǧum azal n 4’. Rret lmelḥ d ifelfel aberkan akken i tḥemmlem. Gezmet ṭumaṭic-nni d tifenza s ufella-s. S tezmert-nwen. S tezmert-nwen 

<p style="text-align: right;"> Sɣur Daya  

<div style="text-align: right;"> 
 
  
 48 n yiseggasen i yezrin γef tmettant n nna Faḍma At-Mensur, i yellan d azamul n tmeṭṭut taqbaylit, d timinigt s tesreṭ (ddin) tamasiḥit yefkan i warraw-is ttrebga izaden.

 Faḍma At Mensur-Ɛemruc d tameṭṭut taqbaylit tamenzut i yuran adlis iwumi tsemma tamacahutt n tudert-iw “Histoire de ma vie” deg useggas 1946 di Rades i d-yeffɣen deg useggas 1968, aseggas mbeεd tamettant-is. Tazwert n udlis-agi yura-tt Vincent Monteil akked Kateb Yacine. D adlis ideg d-teḥka tudert-is, tin n yemma-s d tin n warraw-is, tudert-is seg wasmi tella di Tizi-Hibel armi d asmi tedda d tislit ɣer Yiɣil-Ɛli d yinig-is ɣer Rades di Tunes d yinig-is wis sin ɣer Bretagne di tmurt n Fransa. Faḍma d tayemmat n sin n yemyura, inaẓuren, imeqqranen i d-yeğğan isem-nsen deg tsekla tafransist d yedles amaziɣ, Jean Lmuhub Ɛemruc d Marie Louiz Ṭawes Ɛemruc. Faḍma At Mensur tlul deg useggas 1883 di Tizi Hibel, d taɣtest (victime) n wagul tga yemma-s mi qqaren Ɛayni acku tesεa-tt-id mbaεd mi teğğel s wacḥal yiseggasen mebla nnaε n zzwağ. Di taddart-is, tenḥaf aṭas, timetti n yimiren ur tt-tqal ara sawalen-as taqcict n lεar, ɣef waya wwint-tt temrabḍin Irumyen yellan xedment di sbiṭar n Micli sekrent-tt-id, seɣrent-tt, dɣa mi temmed, tewweḍ 16 yiseggasen, fkant-as amḍiq gar-asent, txeddem dinna ula d nettat di sbiṭar, di lawan-nni dɣa i tt-yessen Belqasem At Ɛemruc i d wi tezweğ deg useggas 1899. Mbeεd zzwağ-is, Faḍma tban-as-d tudert-nniḍen, tufa win i d wi tecrek lferḥ-is d lqerḥ-is. Belqasem yella-yas d ayen akk tt-ixuṣṣen di tudert-is, yefka-yas tayri, leḥnana, tagmat, yerra-yas-d taflest d laman deg yiman-is. Tedder kra yiseggasen gar yiεeggalen n twacult n urgaz-is syen unagen ɣer Tunes. Dinna, dɣa i tesεedda tugget n yiseggasen n tudert-is, tessekcem arraw-is ɣer uɣerbaz, tefka-yasen ayen akk ilaqen akken ad ilin gar wid ifazen, ufraren-d s tegzi-nsen, s tmusni-nsen kesben, ḥellan-d imeḍqan εlayen. Faḍma d Belqasem, d ddin amasiḥi i ḍefren. Γef waya ad naf yal yiwen deg tarwa-nsen fkan-as sin n yismawen, yiwen d isem amasiḥi, wayeḍ d isem amaziɣ acku Faḍma ɣas tebεed ɣef wakal n lejdud-is maca teṭṭef deg yiẓuran-is, s wakka arraw-is ẓṛan ansi d-frurin. Dinna di Tunes, tezga tettcewwiq izlan n teqbaylit, tettawi-d timucuha n tgemmi n lejdud-is i dderya-s, tessaweḍ tefka-yasen idles-is, idles tuwret ula d nettat ɣef yemma-s. Faḍma iḥuza-tt aṭas yinig, ɣef waya tenna : “zgiɣ sarameɣ, yiwen n wass ad iliɣ di tmurt-iw, di tlemmast n taddart-iw, gar lejdud-iw, d wid d wi ttmeslayeɣ s yiwet n tutlayt, wid d wi zdiɣ yiwet n tmuɣli, yiwen n yiman neɣ rruḥ n tlelli, n tdukli d tmunent, d rruḥ n Yugurten”. Deg wakken tfud, neɣ tḥemmel taqbaylit-is, tessaweḍ armi tettali ɣer sufella n tɣurfett akken ad tessemḥas i yemsebriden yettεeddayen zdat uxxam-is i d-yezgan deg ubrid ameqqran imi ara ttmeslayen s tcelḥit imi d tantala n tutlayt tmaziɣt yettcabin aṭas ɣer tantala taqbaylit. Faḍma d adrar n ssber acku zyada ɣef lḥif i tt-iḥuzan di temẓi-is, rnu lɣerba i tt-yesbeεden ɣef wakal-is, terna-d tmettant yettawin arraw-is yiwen yiwen, d urgaz-is Belqasem, tewwet ssiεqa di tudert-is imi tezwer akk tawacult-is, d ussan irẓaganen i tessegra ala Ṭawes i s-d-yegran, tin i d wi tezdi lqerḥ-is. 

 Faḍma ur tunif ara i yir tudert tesεedda d wussan i tedder di tmurt n Leqbayel ad ten-tɣum tatut. Ayen i d-teğğa d agerruj, ɣur-s aẓar n tmedyazt d tẓuri. Ass-a, teqqim-d d azamul n tmeṭṭut taqbaylit timinigt s tesreṭ tamasiḥit yefkan i warra-is ttrebga izaden, i ten-id-yessufɣen d aggagen n yal ukud di yal amkan. Temmut Faḍma di Sbiṭar n la Bretagne di tmurt n Fransa ass n 09 yulyu aseggas 1967.

<p style="text-align: right;"> Islam Bessaci 

  
 Ɣas yessa s yisennanen umaḍal n usiẓreg ɣef yal win yeqqnen ɣur-s, maca iban-d d ameskar i d taɣtast tamezwarut. D win i d-yesnulfayen, i d-yerran yella udlis s tektiwin-is, i tent-yuɣen ugar n wayeḍnin. Ugar n tuɛert yettimɣuren, tettahda akken ad yaf tiẓrigin ara as-d-yessufɣen tira-ines ɣer ulzuz (ssuq), ur yesɛi umaru ula d yiwen n uzref ara t-iḍemnen, xersum am ucennay. Maca, nnig waya yakk, yerna-d zzmiḍ d ameqqran taggara-a ɣef yimura i d-yessufuɣen ɣef ddemma-nsen. Yekka-d uɣilif-a seg umkan anda ttnuzun yidlisen, imi ttagint-asen at tnedlisin tuṭṭfa n udlis skud mačči s tfakturt ara yettwaxelles, am wakken yella lḥal akked d at teẓrigin. « Mačči akk tinedlisin i yerran ɣer rrif amaru. Maca, nekk ar tura ugint snat ad serseɣ ɣur-sent adlis-iw, yiwet deg Tizi, tayeḍ deg Bgayet». I aɣ-d-tenna yiwet n tmarut. Neɛreḍ, nesteqsa kra n yimḍebbren n tnedlist ɣef rray-a i ddmen war ma xemmem amek ara yezzenz idlisen-is umaru i d-yessufuɣen seg lǧib-is, yenna-aɣ-d bab n tnedlist Guraya: « nekk ur sɛiɣ acu ara xedmeɣ i win i d-yessufuɣen ɣef ddemma-s. D asaḍuf i d-yeqqaren akka. Ihi ur zmireɣ ad ṭṭfeɣ adlis n yiwen war tafakturt». Ur iban anwa i d asaḍuf-a neɣ melmi i d-yeffeɣ? Acku ɣef leḥsab n kra n yimura, ad yili yusa-d ad yerẓ amaru i iferrsen abrid i yiman-is. Ladɣa win i ur nettaf tignatin igerrzen i usufeɣ ɣer teẓrigin. Deg teswiɛt ideg ɣillen yimura tettgerriz tegnit, ladɣa mi ttnernayen yimeɣriyen n tutlayt n Mulud At Mɛemmer, ha-t-an yusa-d wugur-a i yenwan zun ad ten-yessefcel.

  M. K. 

  
 Laqen-as 15 n wagguren n umennuγ  i Ali Ouchen i wakken ad yessiweḍ ad yessers mmi-s Gaya di tγiwant n Arris. Agellid gar yigelliden imezwura n tmazγa, ugin-t yimawlan-is ! Ababat-a i wakken isemma-as i mmi-s Gaya armi i tent-yecrew merriγit, armi yerwa tazla γer creε xas ulamma isem-agi n Gaya yella gar yismawen i yettwaqeblen di tγiwanin. Argaz-a, armi yeṭṭef abugaṭu i d-ibeggnen s ttbut d akken Gaya d isem azzayri i yewweḍ γer lebγi-s. Σlaḥsab n Mass Kouceila Zerguine, abugaṭu n Mass Ouchen, ha-t-an akked yiwet n temsalt-nniḍen yeεnan, di&amp;gamma,; isem amazi&amp;gamma,; tagi d isem ‘’Tifur’’ (tiziri neγ aggur) i yugin ad tt-ssersen di tγiwant n T’kout anda i d-ḍelben ttesriḥ n creε. ‘’Amek Ben Laden, Zeddam, Oussama d wiyaḍ, qebblen-ten, ismawen n yigelliden-nneγ ugin-ten’’ i aγ-d-yenna Ali.

<p style="text-align: right;"> Hocine.M   

  
 Iban belli deg umaḍal merra, seg ansi i d-yeqreɛ, aṭṭan-a n uxenẓir n tebbuct yuɣal d anezgum ameqqran iseggasen-a ineggura. Ma yella i tmeṭṭut s timmad-is, i terza taluft srid, aṭṭan-a yeggra-d d aɛdaw-is amezwaru. Γas telḥa tussna ɣer sdat, ɣas tuẓa tujjya ayendin, maca ulac ar tura asafar i izemren ad yessuji aṭṭan-a. D acu kan, ɣef wawal n yimsujjiyen imazzagen (spécialistes), inuḥ akka tura wayen nezmer ad nsemmi « asafar amecṭuḥ ». D asafar acku d tidet yesɛa nnuba deg udawi, rnu d asirem ameqqran deg ḥellu n waṭṭan; ta d tamamugrafit (la mammographie) tamzikt. Ala asɛeddi-ya, i ilaq ad yili zik, i izemren ad yessenqes i tuɛert n waṭṭan-a. Yettusemma, ma yella tesɛedda tmeṭṭut zik lḥal ɣef yidmaren-is yella wamek ad teḥlu ɣas ad teffeɣ yebda-tt-id waṭṭan-nni. Maca, ma yella testehza ɣef tezmert-is, turǧa almi tfaq s yiman-is tuḍen akken truḥ ɣur umsujji, ur tezmir tujjya ad as-d-texdem aṭas deg tegnatin-nni, imi aṭṭan-nni axabit ad yili yessaweɣ-itt deg-s yakan akken ilaq. Ihi, ulayɣer ma tkukra tmeṭṭut ad d-tesɛeddi ɣef tezmert-is netta annect tɛeṭṭel annect-nni i tessewɛer ḥellu n tbaɛuct-nni i izemren ad tili deg-s. Ula d ṭṭebbat zgan qqaren asɛeddi seg tazwara d azgen n ḥellu. 

<p style="text-align: right;"> Mhenni Xalifi 

  
 Yemmlal ussan-agi iɛeddan uneɣlaf n tmerrit d tẓuri, Mass Hacène Mermouri akked kra n yiɛeggalen n Usqamu unnig n timmuzɣa i ɣef yella d aqerru Mass Assad. Deg temlilit-ag i d-yeḍran deg Uɣlif n tmerrit d tẓuri, yella-d wawal ɣef wahil ara yesdukklen snat n tamiwin-agi i usnerni d tneflit n tutlayt tamaziɣt, ɣef wakken i yella deg tmendawt, ladɣa deg umagrad wis rebɛa i d-yeqqaren : Tamaziɣt d tutlayt taɣelnawt d tunṣibt u ad texdem dduwla ayen iwulmen i wakken ad tt-tessenfel seg yal tama deg wakal aɣelnaw. Akka i d-yella umtawa ɣef uheggi i wussan imezwura n tmedyazt tamaziɣt deg Illizi seg 20 ar 24 tuber 2017 ara d-yasen akked tulya n tsemhut n tmerrit deg unẓul ameqqran. Mtafaqent, diɣ, snat n tamiwin-a ɣef unekcum n tmaziɣt deg usileɣ n yimnar n tmerrit. Am wakken i mmsefhamen ad kemmlen tira n tmaziɣt s tfinaɣ s ufella n yal tasudut n tmurt. Ahil n useqdec n yirmuden-a, ad d-yelli sya d afella gar Uɣlif n tmerrit d tẓuri akked Usqamu unnig n timmuzɣa.

  H. M. 

  
 «Ilaq iselwayen n tɣiwanin ad ilin d imɛiwnen-nneɣ iwakken ad nessiweḍ s aseddu n yisenfaren. Snat n tamiwin-a ma yella ddant afus deg ufus ad ilint deg lmendad ama i yimezdaɣ ama i tmurt sumata.” S wakka i yebda awal-is yimḍebber amaynut n Tubiret Mass Mouloud Cherifi lawan n beddu n lecɣal n useqqamu aɣerfan n twilayt i yebdan ass n larebɛa iɛeddan. D timlilit d-ijemɛen tiget n yimḍebbren deg yiḥricen yemgaraden iwakken ad sqerdcen timsal yerzan isenfaren n unegmu d uheggi n tedrimt iwulmen i lecɣal nnipden. Dɣa d tagnit I ifures lwali iwakken ad d-yini “ad kemmleɣ deg ubrid I d-yenjer yimḍebber yellan yakan da, maca ad ssugteɣ tufɣa ɣer unnar iwakken ad d-zreɣ s anda ddan yisenfaren yebdan.” Ssakin, yella-d wawal ɣef uktazal n temlilit yezrin anda tasqamut yettusbedden tefka-d akka kra seg wayen I texdem. Taneqqiṭ tamenzut d tin yerzan asufeɣ n tedrimt n yisenfaren igellen acḥal d aseggas, d uɛiwed n useddu n yisenfaren nniḍen. Tasqamut-a, tenna dakken “ ilmend n uwellih gar taɣlifin wis 933 n waggur n yebrir n useggas ideg nella, aqel-aɣ nessewjed tadrimt iwulmen I tiɣin n ttawilat n usiweḍ I tuḥwaǧ twilayt. Am waken daɣ I d-nelha s usenfar yerzan aɣawas n tikli daxel n temdint d uheggi n xemsa n yisebdad.” Awal yezzi daɣ deg temlilit-a ɣef ttjara mebla ttriḥ yuɣen aẓar deg tmetti, iḥuza akk timnaḍin n tmurt. Ɣef aya dɣa, imḍebbren n tesqamut sukken-d akka tiṭ ɣef wayen yettaxedmen uqbel am uḥareb n leswaq-a yettwasbedden di yal amkan, ula ɣef yiri n ubrid aɣelnaw. Wid yettmeslayen s yisem n tesqamut fkan-d yiwen n umḍan yewwḍen ɣer 320 n yimessenza iwumi gan amkan deg leswaq yettwasnen, yesɛan ttriḥ. Seg tama nniḍen, timlilit-a tezzi lwelha-s ɣer tedrimt ara teḥwiǧ twilayt ilmend n useggas i d-iteddun. Ɣef waya, yella-d umwata ɣef 1.703.903.470 n yidinaren, d ayen yessawḍen s asenqes n userref s wazal n 18% ɣef useggas yezrin. D yiwet n tedrimt ara yettuferqen ɣef waṭas n yiḥricen. Yella-d wawal d usqerdec s telqayt iwakken ɣer taggara n temlilit yettwaqbel ufraq-a n tedrimt s-ɣur waṭas n yiɛeggalen n usqamu n twilayt mi akken wid yellan deg tama nniḍen ugin ad ttikkin deg ufran.

<p style="text-align: right;">  Smail. M 

  
  Taviṭamint B3 (Taviṭamint PP) 

 tesɛa azal ameqqṛan deg tlalit n tezmert di tfekka, akken tettserriḥ iẓuran n yidammen. Lexṣaṣ-is di tfekka yeslalay-d aṭṭan n la pellagre. Taviṭamint B5 (Acide pantothénique) d nettat i yekkan deg unerni n tesririn n wallaɣ. Tessexdam-itt tussna aṭas deg udawi n ɣelluy n ucebbub, imi tessijhid-it seg yiẓuran.

  Taviṭamint B6 (Pyridoxine) 

 tetteḥwiǧ-itt tfekka deg ddeqs n leqdicat n tassemt d tepṛutinin.

  Taviṭamint B8 (Biotine) 

 azal-is d alqayan deg tlalit n tviṭaminin B9 akk B12.

  Taviṭamint B9 ( Acide folique) 

 d taviṭamint yettwassnen aṭas, imi lexṣaṣ-is yeslalay-d lqella n yidammen (anémie) d lahlakat n yiẓuran n lḥess. Tikwal, lexṣaṣ-is di tallit n tadist yettili d ssebba n ɣelluy-is neɣ tikkwal diɣ talalit n llufan anɛaybu.

  Taviṭamint B12 ( Cobalamine) 

 azal-is icuba mliḥ ɣer win n tviṭamint B9.

  Taviṭamint C (Acide ascorbique) 

 d taviṭamint yettekin deg tlalit n yiwen usafar amaṛkanti tettaḥwaǧi tfekka; asafar n le collagène.

  Acu n wučči i deg ttilint tviṭaminin-a? 

 Yeṭṭuqqqet wučči yesɛan tiviṭaminin-a, d acu kan s umata, taviṭmint A, D, E d K ttilint di tmellalin, ayefki, ttruḍegga, tasa, lḥut n lebḥer, lxeḍra tazeggzawt, iqcer n tčinat akked lfakya.

 Taviṭamint C tettili ddeqs deg lfakya, ma d tiviṭminin B1, B2 d B12 ttilint aṭas deg ubiṣar, aksum, timellalin d uyefki. Ma d taviṭamint B3 teṭṭuqqet deg les céréales d ubiṣar akked taswin.

  Taggara 

 Tazmert n umdan tcudd aṭas ɣer wučči yelhan, yesɛan ddeqs n tviṭaminin labeɛda win meẓẓiyen imi azal-nsent d ameqqṛan akken i t-id nebder s ufella. ɣef waya ilaq ad yettextiṛi s telqay učči-s d win n warraw-is.

<p style="text-align: right;"> Dali Salima 

  
 Segmi yezri lawan n yigumma i yettilin deg ṭṭjur, aṭas n yisenfan n yifrax i yettqabalen tuɛert akken ad afen tagella-nsen. Ifrax ihi tura, neɣ ussan-a, skud yekfa, neɣ yenqes yuqa wayen ara ččen deg lehwa, ttuḥettamen, am yal aseggas, ad tsubbun ɣer lqaɛa, ad nadin kra swayes ara kksen laẓ. Acu kan, yesḥissif maḍi lḥal, acku amdan ur yettaǧǧa igḍaḍ-nni, ad idiren amek akken uɣen tannumi. Neẓra belli seg wacḥal-aya, gren kra n yiterrasen deg ccɣel n tqefftin, ttkellixen s laman ifrax ur neḥsi send ad rsen fell-asent dakken d tamettant i ten-id-yettraǧun. Seg qeddac d tamnaḍt ideg tettili tmeddayt, ad d-d-nebder seg-sent tid n Ayt Smaɛel d Tsexriwt. Imi deg tamiwin-a, teqwa tmeddayt d tmenɣiwt n leṣnaf n yigḍaḍ, am uɛeẓẓi d wiyaḍ, di yal akud ideg nella. Ccɣel-agi i yettwassnen seg zik, d imeqqranen kan i t-yeṭṭafaren, qqlen lemden-t ula d imecṭaḥ. Acku tura nẓerr arrac n semmus, sḍis almi d ugar n mraw n yiseggasen deg leɛmer, ttruḥun ɣer tẓegwa akken ad mdin. Iban belli yal yiwen amek yettwali taluft-a n tmeddayt, yal wa d acu n rray-is deg-s. Ɣas ahat llan aṭas n wid i yellan mgal, ur asen-tehwi tmenɣiwt n yifrax i yettcebbiḥen agama, lameɛna widak imeddin ur zdin tamuɣli yid-sen. Imi zgan qqaren-d dakken ma yella llum s tidet, ilaq ad t-terren ɣef yimezwura i d-yebdan ccɣel-a, wamma nutni d attbeɛ kan i tebɛen. Dɣa, ad neɛqel deg wawal-nsen belli ɛewwlen ad kemmlen tameddayt-a i d-ufan, mazal ur ttxemmimen ad tt-ǧǧen, ulamma aksum n yigḍaḍ-nni ur yettqenniɛ ur yesserway.

<p style="text-align: right;"> Kaysa Khalifi 

<div> 
  
 Tesfayed tɣiwant lmuqrani id -yezgan deg umalu lwilaya n tubiret seg uṣenfar tnezduɣt anda sersen aẓru n lsasan ass larebɛa yezrin ilmend ass umeɣras , d aṣnfar ara yesɛun 30 tnezduɣin ara yebdun deg ussan-agi kan id- i teddun d win ara yeṭṭfen aseggas d uzgen 18 wayyuren ɛlaḥsab n tkerḍa i yettwaxesen i uṣenfar-a yerna d win ara yesifsen cwiya si cedda n tnezduɣin i yellan akka di temnadt-a ladɣa tiwaculin ur yesɛin ara akal anda ara bnun , am wakken taɣiwant lmuqrani d yiwet seg tɣiwanin tiẓawaliyin ur yesɛin ara tadrimt tameqqrant ara yeselḥun iṣenfaren unegmu rnu s annect-a id- yellan daɣen ass n tmeɣra umeɣras tesfayded temnadt-a s tɣiwant tamaynut i yessalin lecɣal d tin yesɛan akk allalen iwelmen i uxeddim ara yeǧǧen axeddam ad yexddem di tegnatin ifazzen imi yella ayagi iɛeddan ttafen ixeddamen iman nsen di ṭiq d leɣyab n wallalen ameɛna tura ad tefru teɛkumt n wuguren di lxeddma nsen , am wakken teldi daɣen yiwet n tzeqqa yetabaɛen ɣer tɣiwant lmuqrani di temnadt lḥwadciya ara d-yessufuɣen lekwaɣeḍ i yimezdaɣ-a n tama-a melba ma ruḥen ama d lmuqrani meḥsub d tin ara yesneqsen di leɛtab n twaculin imi sfayden daɣen imezdaɣ lḥwadciya s tzeqqa n tujya anda isefkan isem umeɣras (Lɛeǧal muḥemed saɛid) i yeldin tiwwura-is di taggara n ddurt-agi iɛeddan anda testerḥeb s yimuḍinen i yellan rwan lmeḥna imi ttruḥen ami d ɛin bessam azal 20 yikilumiṭren ɣef taddart nsen , Si tama nniḍen saramen daɣen ad kfun uguren d yiɣublan di temnadt-a imi d yiwet seg temnaḍin umezruy yettwasnen s tegrawla id-immuden 200 yimeɣrasen seg arraw n twaculin di tɣiwant lmuqrani . 

<p style="text-align: right;"><span style="white-space: pre;"> </span> Abdelhak Menas 

  
 Zouaoui Aghilas d ilemẓi i ilulen deg useggas 2000 deg wass 26 yunyu, yekker-d deg udrum igawawen taddart n tegrawla Imeɣdasen i yettabaԑen taɣiwant Ukeffadu, yeqqar tura deg uswir wis sin deg uɣerbaz alemmas i yellan di tniri .Asmi yesԑa 09 n yiseggasen deg uwtay-is yebda tekcem-it taɣult n teklut acku d win iḥemmlen unuɣen n ugama mi ara iwali tugniwn izaden d thuski tin i d tayri-sd tadfi-is. Amecwar-is yegna-t s ddeqs n wallalen , yessunuɣ n yimru d tewriqt anda ixeddem tifelwiyin , yettseggim aɣawas anda ara yers wunuɣ , yettԑeṭṭil ɣef umahil-is anda yettawi akud ugar n 06 tseԑtin deg texxamt-is n tẓuri neɣ di lexla i tafukt n timedday d uzwu n turin ,xersum deg tsemhuyu n tefsut yessunuɣ ayen icebḥen , ayen yerzan leḥmala , ifrax, aman , tizegzew, deg wussan n umwan d agama n tsusmi ayen iḥeznen , d imeṭṭi , d tafuɣalt anda yexdem ugar n 30 n tfeslwiyin n teklut , udmawen n umezruy anada id-yessuneɣ ccix Aḥeddad , Faḍma n Ssumer d wiyaḍ, ayen icudden ɣer tlelli , tayri ,tamagit, amezruy, tahuski n tudert, tamdanit, izerfan n umdan….. Taɣda n tẓuri inǧǧer-itt-id s tikli icebḥen armi id-yufa yiwen unaẓur «Saàd Idir» d aselmad uẓawan d teklut anda yefka-as tallelt akken tiwwura n uwlaɣ n tẓuri ad llint , yekka deg waṭas n yirmad , tifaskiwin anda yedrew deg temzikent di tfaska n tafat ɣef tgemmi tanmezrayt d yidles n tmurt leqbayel anda id-yerza Yidir Azwaw , yella deg wahil temzizelt n Bgayet «Wadɣir» , yella di yennayer di taddart n tewrirt Akfadu , ass aɣelnaw n umeɣras , ass aɣelnaw n tmeṭṭut….atg, yella deg waṭas leqdicat idelsanen. Aɣilas yekseb tawrikt unaẓur d win iḥemmelen amahil zeddigen , tarrayt-is d tadrigt, tafarest n wayen ixeddem d ayen icudden ɣer cbaḥa n tmurt , aɣnib-is d amggasu, ɣur-s ugten yisenfaren anad yesԑa yiwen usenfar ad iɣer deg uɣerbaz n tẓuri anda iselmaden taklut d wamek tettili tmesɣara-s, asirem meqqer d anesbaɣur , yettak asenmmer i wid i as-yefkan afus i wakken yessawed iswi-is daɣ mazal annar n leqdic ɣer dzat , ad yessenmer aselmad-is n tunuɣt Ardjoun Omar , Saad Idir , imawlan-is acku ula d nutni fkan-as ttawil akken ad yili d amaha ɣer usaḍur-is. <span style="white-space: pre;"> </span> 

<p style="text-align: right;">   -Azedine Abdous- 

  
  Isufar 

 1 kg n yiselman

 1 n tebṣelt

 2 n tfenza n ticcert

 3 n ṭumaṭicin

 1 n tculliḍt n yifelfel aberkan

 ½ n tculliḍt n lkemmun

  Lmelḥ  

 zzit n uzemmur

 1 kg n yifelfel aḥlawan

 500 g n seksu

  Aheggi  

 Ad yettwaxdem seksu am wakken i tuɣem tannumi tettheggim-t. Heggit iselman-nni, syin terrem-ten daxel n tassilt, ternum-asen zzit akked lebṣel. Anef-as azal n 2’, ternum-as ṭumaṭic akked yifelfel aḥlawan ara tgezmem. Rret ɣer tasilt azal n litra n waman, anfet, ad yeww. Ur ḥwaǧen ara yiselman aṭas n lweqt i wakken ad wwen. Mi yewwa seksu, terrem-as aseqqi-nni ara d-tekksem deg tasilt. S tezmert-nwen.<span style="white-space: pre;"> </span>

<p style="text-align: right;"><span style="white-space: pre;"> </span>   Sɣur Daya 

  
 Timecreḍt d yiwen seg wansayen i tesεa tmurt n Leqbayel. Xeddmen-tt deg leɛwacer (lɛid , taɛacurt, lmulud…) neɣ deg kra n tegnatin am tallit n tkerza neɣ azemmur.

 Tikkelt-agi, nextar ad d-nawi awal ɣef tmecreḍt n ḥertadem deg tɣiwant n Ait Aissa Mimoun. Deg tazwara, nefren ad-nemmeslay s telqay ɣef lewziɛa n taddart n Tahanouts, syin ad d-nejmel akk tuddar-nniḍen i tt-ixedmen, ama ass-nni n umenzu n unbir neɣ ass-nni n lǧemɛa yezrin. Deg taddart-agi n Tahanouts, yeṭṭafaren ɣer tɣiwant n Ait Aissa Mimoun, uɣalen yimezdaɣ-is aseggas ɣer wansay n lewziεa, yettwassnen s yisem n tmecreḍt n ḥertadem, i d-yettilin yal aseggas deg tazwara n waggur n unbir. Mebɛed mi ur tt-xdimen ara deg useggas iɛeddan, maca ass n lǧemɛ yezrin i d-beggnen iman-nsen belli mazal-iten ṭṭfen deg lɛada-agi n lejdud. Tasebḥit n wass-nni n lğemεa 3 deg waggur-agi n unbir ideg nella, fɣen yimezdaɣ n taddart-agi qeccic meccuc (irgazen, ilmeẓyen akked yigerdan). D timḥezwirit ɣer unnar n Sidi Slimane ideg i d-tella lewziɛa-agi. Ɣef 07h30 n ṣṣbeḥ, mlalen-d akk ɣer umkan uɣur msefhamen, yal wa d acu i d-yewwi: wa d ajenwi, wa d taqabact, wa d tacaqurt…atg. Annect-agi, yusa-d mebɛed mi temlal tesqamut n taddart akked yimezdaɣ-is ass-nni n lǧemɛa 20/10/2017, ideg i d-jemɛen azal n 135 n yimelyan s wayes i d-uɣen rrebɛa n yizegaren i iweznen lqidar n 13,5 n yiqenṭaren, idrimen-agi d arḍal-iten-id-reḍlen yimezdaɣ, rran jemɛen-d azal 26 n yimelyan, 8 deg-sen ass-nni leǧemɛ 20/10/2017 ma d 18 i d-yeqqimen jemɛen-ten-id tasebḥit n wass-nni n lewziɛa. Syin akkin ɣef 08h00, bdan zellun-ten imezdaɣ n taddart, wa deffir wa, s nnuba kan. Syin uzan-ten, yal tarbaɛt teṭṭef yiwen uzger. S unecraḥ d teḍsa i xeddmen yilmeẓyen-nni, mi yeɛya yiwen, wayeḍ ad t-id-yestaɛfu amzun akken d tacemilt neɣ d tiwizi n taddart merra. Ma ɣef 11h00 uzal, bdan afraq n uksum ɣef 328 n tisɣar, yal yiwen ad yawi amur-is seg wayen yellan deg uzger (ul, tasa, aksum, iɣes,…). Syin ɣef 14h00 n tmeddit, yal wa yeddem tasɣart i t-id-iṣuḥen. Ma d imeɣban neɣ wid ur nezmir ad xelṣen sehma-nsen, wwin-tt baṭṭel. Yal tasɣart tseɛεu gar 4,5 ar 5 kg, tenza s wazal n 4000 DA. Am wakken daɣen i xedmen ayen iwumi qqaren seksu Rebbi neɣ tameɣra Rebbi, anida i d-nawlen medden ayen zemren, wa d seksu s yibawen, wa d seksu s lubya…atg. Lukan d lebɣi xeddmen-t uqbel lewziɛa, ass-nni ideg ara d-jemɛen idrimen d lewɛadi, maca aseggas-agi, ǧǧan-t armi d ass-nni n tmecreḍt. Ma d tura, ad d-nuɣal ɣer tuddar-nniḍen i ixedmen lewziɛa-agi n ḥertadem deg tɣiwant n Ait Aissa Mimoun, llant-d akka. Ass-nni n larebɛa amenzu n unbir, d tudrin-a: Akaoudj, Ighil Bouchene, Imkechrene, Boussouar, d tiyaḍ. Ma d tid i tt-ixedmen ass-nni n lǧemɛa iɛeddan 3/11/2017, d tigi: Tahanouts, Ait Khelfats, Ikhelouiene, Igunane Amuer, d tiyaḍ-nniḍen. Ɣer taggara maḍi, ad d-nawi awal ɣef wazal ameqqran i tesεa lewziεa deg tmetti taqbaylit, ama zik ama tura. D tagnit ideg ttemlilin medden, imi yezmer lḥal aseggas ur ttemyagaren ara, imi yal yiwen yelha kan deg ccɣel-is, am wakken qqaren zik:“ tTemmlal tasa d way turew”. D tagnit daɣen, ideg ttemεawanen yimdanen gar-asen, imi yal yiwen ad yexdem ayen iwumi yezmer. D ass ur necbi wiyaḍ, imi taddart si rrif armi d rrif ad tečč akk yiwen n yimensi s uksum, am ugellil am unesbaɣur, yiwet n lmakla ara ččen. D tagnit anida tettnerni tegmat, tddukkli, tiwizi, anida daɣen ttiğhidden wassaɣen gar yimezdaɣ n yal taddart. Ma d iswi n lewziεat-agi n ḥartadem, ɣef wakken i d-qqaren yimɣaren, xedmen-tt i lmend n tfellaḥt, ssuturen deg Sidi Rebbi ad d-tili ṣṣaba deg nneεma, ad d-yessew wakal s waman n ugeffur, ad issebεed tiwaɣiyin n twennaḍt, imi daɣen imir i ibeddu useggas n tfellaḥt ɣer yimaziɣen, dɣa ssuturen deg uxellaq ad yili d aseggas n ṣṣaba d lerzaq… atg.

   Adaoun Abdel Ghani 

  
 Anwi ara yettun ass n umulli n umeɣras Matoub Lwennas ass n 24 deg yennayer 1956 deg taddart n Tewrirt Mussa deg wasum At MAḥmud, taɣiwant At Dwala Tizi Uzzu.

 Lwennas Matub, d yiwen n ucennay ameqqran yettwassnen deg tmurt-nneɣ d tmura n berra. Seg wasmi i yella d amecṭuḥ i iḥemmel ad isel i yicennayen imeqqranen : Sliman Ʃazem, Ccix Lḥesnawi, Ayt Mengellat d Yidir… Yebda s tbidunt kan, simmal simmal yuɣal icennu deg tmeɣriwin deg tuddar. Icennu-asen s tumert, imi d yiwen i iḥemmlen ccna seg yidammen. Ur yeɣri aẓawan, ur yexdim timsirin n ccna. Icennu i yiman-is. Asmi yella d amecṭuḥ, d netta i yellan i lmend n yaya-s, yemma-s d uletma-s imi baba-s yella deg lɣerba. D netta i tufa yemma-s s idis-is. Daɣen yemma-s, Nna Alǧiya, tella d tayemmat, d ababat. Yeɣra lwennas deg uɣerbaz amenzu, maca yezga ur d-yettruḥu ara deg lawan, yerna yezga yettbeddil almi i t-id-ttaran s axxam iselmaden-is. Iswi-ines d ccna, ur yeclig ara di leqraya. Asmi yeɣra amezruy n yimaziɣen , agellid Yugurten mgal irumanen, dɣa tekcem-as tmaziɣt ɣer wallaɣ-is. Yettɣaḍ-it lḥal imi ulac tutlayt n tmaziɣt deg tmurt umaziɣ. Iswi-ines, yenerna gar ccna akked tmaziɣt. Asmi i d as-d-ssawlen akken ad yesɛaddi lɛesker n sin yiseggasen, iruḥ s lferḥ, ur yuggad ara. Iḥar akken ad t-id-yesɛaddi deg useggas 1975 , di Wahran. Dɣa mi yewweḍ ɣer dinna, yettnaɣ d wid yettmeslayen tutlayt taɛrabt, yekkat-iten yeqqar-asen ad meslayen s tutlayt n tmaziɣt. Deg useggas n 1978, iruḥ ɣer Fransa, yecna dinna deg yiwet n lqahwa yerbaḥ 4000f, dayen i as-ixedmen afud ad yecnu. Icennu deg leqhawi anida llan yiɣriben iqbayliyen. Yemla-as umeddakkel–is Remḍan, acennay ameqqran Yidir , yuɣal daɣen yessen Sliman Ʃazem d Ḥnifa. Lwennas, yefraḥ aṭas imi yessen icennayen-agi imeqqranen n teqbaylit. Yedda d Yidir di Fransa akken ad yessekles tizlatin timezwura ( 1980 / 1988 ). Deg yebrir n 1980, yella lwennas di Fransa mi krent tedyanin n tmurt n leqbayel, mi d-kkren yiqbayliyen , asmi i yugin i Dda Lmulud At Mɛemmer ad d-yexdem asarag deg tseddawit n Ḥesnawa. Wwin aṭas ɣer usekraf, Maṭub, ul-is deg tmurt, acu kan yettwaṭṭef akken ad yecnu deg l’Olympia, ur yeḥbis ara asiwel ɣer tmurt akken ad isel s yisallen yellan , yesḥasef imi ur yezmir ara ad yeğğ tameɣra-s tamezwarut. Deg useggas n 1988, yeddukel d sin yinelmaden akken ad d-suffɣen ulɣu ad ḥebsen ccwal deg sin wussan lficṭa, maca yuwwet-it yiwen ujadarmi deg Micli (Ain El Hemmam ), s semmus (5) n terṣaṣin , qrib yuwwi leɛmer-is, dɣa yekcem ɣer sbiṭar n Micli, yuɣal ɣer Lezzayer , ikemmel adawi-ines di Fransa. Ur yezmir ara ad yettu tiyita iɣef ur yebni. Yecna deg yiwet tezlit :’’Ay amsebrid s At yanni, ḥbes ad ak-steqsiɣ, ɣef ujadarmi n Micli i yi-gezmen ɣliɣ, yedder waɛrab aḥraymi, di ğerğer yerza-iyi, ur d-kkiren ara ad t-zlun, ḥzen am leɛyun’’. Akken yeḥla, yusa-d ɣer tmurt yexdem tameɣra , ur yuɣal ara ɣer deffir ur yeḥbis ara imenɣi , yecna-d akk ayen i t-iqerḥen. Ferḥen leqbayel imi ur yemmut ara, llan akk ɣer tama-s. Deg useggas n 1994, tuwwi-t yiwet n terbeɛt timselleḥt tineslemt, aseggas-nni leqbayel akk kkren-d, yella-d aseggas-nni uneḥbus ɣef leqraya (l’année blanche), ssuturen tamziɣt di lakul. Ṭṭfen-t acḥal n wussan, asmi i d-yeffeɣ, yenna-asen ‘’wwin-iyi ɣer yiwen uxxam meqqer aṭas, warğin walaɣ am winna’’. Tawacult n Lwennas, tefraḥ imi i d-yuɣal. Tikkelt-a, nnan-as, ad nruḥ ɣer Fransa, ur d-nettuɣal ara ɣer tmurt, maca Lwennas ixeddem ayen i d-yenna uqerruy-is, ur yessmeḥsis ula i yiwen. Yezweğ Lwennas snat tikkal. Tameṭṭut-is tamezwarut d Ǧamila, ma tis snat d Nadiya. Ur yesɛi ara arraw-is, maca d Leqbayel i d arraw-is akken i d-yenna deg yiwet tezlit ‘’D leqbayel ay d leɛmer-iw’’. Yessekles aṭas n tezlatin ( 28 albums), Ay izem , Daɛwessu (1978), Ruḥ ay aqcic, Yekkes-as i znad ucekkel , Lhif yuran , Ay aḥlili ( 1979), La ttwaliɣ, (1980) d tiyaḍ, mačči d yiwet. Taneggarut i d-yessuffeɣ, Tabrat i lḥekkam, (1998). Yusa-d ɣer tmurt, yerna yemma-s tugi, tenna-as : ‘’ay amcum sers iman-ik’’. Netta yenna-as : ‘’ ad nruḥ’’. Ussan-d, qqimen kra n wussan, yuɣal iruḥ netta d tmeṭṭut-is Nadiya d snat teslifin-ines akken ad ččen imekli deg Tizi Uzzu. Deg ubrid n tuɣalin, gan-as taxessabit kra n yimdanen imselḥen ɣef lweḥda n uzal deg Tala Bounan , ɣlin fell-asen s rṣaṣ, almi i t-nɣan. Ayen yesewhamen aṭas d akken Lwennas, yezra amek ara yemmet, yecna-t deg yiwet tezlit : ‘’Cfut di terga ma ɣliɣ, d anza-w ad awen-d-yessiwlen…’’. Teḥka-d tğaret-is, tenna-d iḍ-nni, uqbel ad yemmet tella tmeɣra tenna-as : ad aɣ-d-tecnuḍ. I tikkelt tamezwarut yenna-as : ‘’ala, ur zmireɣ ara aɛyigh a nanna’’. Yella yeḥzen am wakken yezra iɛdawen n Rebbi ad t-nɣen. Yemmut ɣef 42 yiseggaen. Limmer yedder, tili ad yesɛu 61 n yiseggasen. Mačči kan i twacult Matub iwumi i iruḥ, iruḥ-as i tmaziɣt, i tẓuri, i ugdud azzayri, ula i tmurt n Fransa ur tettun ara, xedmen s yisem-is yiwen ubrid. Ad fell-as yeɛfu wuzmir. Isem-is deg umezruy, ur t-netettu, staɛfu di talwit a Lwennas Matub, teddreḍ ɣef tutlayt-ik, temmuteḍ ɣef tutlayt-ik, akken i d-yenna ucennay Idir : ‘’refden-t iseggaden n tafat wid yellan akkin i wagu’’. 

<p style="text-align: right;"> Zakia At yahia 

<div> 
  
 Am yal abrid, am tal tikkelt, yessefk ɣef umdan ad ilehhu d yiqeddicen n berra akked wid n daxel neɣ n uxxam. Tura qrib ayyur neɣ ugar segmi i d-yemmend ufras n kra n ṭṭjur d uqessel n tẓurin skud dayen sseɣlint afriwen-nsent. Dɣa am tuget n lɣaci, imesdurar n twilayt n Bgayet gar-asen imezdaɣ n taddart n Ayt Smaɛel, kkren bedden seld mi slan i tiɣri n wulawen-nsen. Kra win yesɛan taẓayart d tneqlet deg uxxam-is d wakal-is, yeḥsa s tigawt i ilaqen ad tt-yeg, imi yiwen ma yennum aqeddic yettwali-t d aɣan, ur yezmir ad t-yeǧǧ. Seg uqbel ideflawen i d-yewwten s ṭṭaqa deg yennayer yezrin, am tmeṭṭut am urgaz, am temɣart am umɣar, ulac seg-sen anwi i ur neddim lemqes n yimɣan ad yegzem ayen ixesren seg ugris, yeqqur deg lejdari n tẓayarin d tid n yizeǧǧigen s yisenfan yemgaraden, akked latizan d tiyaḍ. Yuɣ lḥal aqeddic-a, ttagen-t medden di lawan-a imi ḥeḍru-d ad d-tekcem tefsut, tasemhuyt ideg i d-meɣɣin yimɣan, zzuǧǧugen akken ad cebbḥen agama. Llan ula d wid ara ibeddun sewwayen igumma am tẓurin d wayen-nniḍen. 

<p style="text-align: right;">  Kaissa Khalifi 

<div> 
  
 Akud n tleqqaḍt n uzemmur d win i d-ileḥḥmen, kra win yesɛan ṭṭjur yebda deg ccɣel-is. Ulama mazal ur d-yewwiḍ lawan-is, ḥaca jemmɛen-d kan aɛeqqa n lqaɛa i d-yetteɣlayen, bac ur yettwaɛfas ara, wamma asram ed ulqaḍ ur grin deg-s acku urɛad yewwa swaswa…

 Wanag tuddar n Ayt Smaɛel, di leɛḍil, ceɣbent meqqar deg uqeddic nniḍen yeɛnan tafellaḥt, am wuẓi. Skud aql-aɣ deg twala n tneqqact ed wuẓi, imezdaɣ n temnaḍt ferrsen lweqt s tḥerci, ččuren akal s lesnaf n yisafaren, am ticcert, aẓalim, ajilban, ibawen, lbesbas, akked wid nniḍen daɣen mu d-yewweḍ ttiɛad n tzerraɛt-nsen. Am yal aseggas ihi, war taffinyent ed ustehzi, mkul yiwen yella d urmid deg umahil-is, imi tamurt d tin inuḥen deg temnaḍt-nsen, ɣas ur s ccyaḍa, lameɛna ur ǧǧin idigan ferɣen. Ayen i d-yettakken tazmert ugar i usenfar-a, dakken mačči anagar timɣarin i ilehhun yes-s amek teḍra deg yiseggasen yezrin, lameɛna tura ula d irgazen ed tlawin rran lwelha-nsen i ɣur-s, dɣa gran s ufus i lxedma fell-as. S tumert akked lebɣi i ttabaɛen imecṭaḥ aqeddic-a n yigeɛmura, ɣas mačči deg lexsas i llan, ɣas ur ttuḥettmen ara ad ẓẓun ɣef tmara, maca ḍefren-t imi ḥsan akal d agerruj, ur yettwawfay kan i lebni fell-as, neɣ i tikli, wanag yella daɣen seg zik d rrehba i wuẓi-nni i d-igellun s lɣella n lɛali, tin yessettawen akk ccqa ed leɛtab swayes yesmurus ccɣel-a. «Uẓi ed tzerraɛt teqqel-aɣ d ddwa tannumi-ines, ɣas ur nesɛa ara xilla n tmurt, maca nteẓẓu ayen yellan, lemmer nla ugar tili nteẓẓu-t kifkif. Acku lɛada-ya tamerbuḥt ur ilaq ad as-nebru», i d-tenna yiwet n tmeṭṭut tasmaɛlant. Ula d iɣermanen (citoyens)i ikesben ireẓẓwan (tiferkiwn) beɛden ɣef yixxamen, zeggren asettum ɣezzif i ɣur-sen skud aɣilif n tissit ad yefru s yigeffuren n tegrest1a i d-iteddun. Akken ur ttaǧǧan ayen i asen-d-ǧǧan yiqburen, bac ad t-slemden i yilmeẓyen daɣen i yegran deg-s yakan. «Ḥemmleɣ aṭas ad xedmeɣ tibeḥyar, lebɣi-agi yusa-yi-d sɣur setti ed yemma i d-ufiɣ teẓẓunt. Ttakkeɣ akud-iw i llhu yes-sent ulama yemmend-iyi-d ubraz daxel uxxam ttezwireɣ seg-sent. Mkul aseggas teẓẓuɣ lqaɛa-w, mbeɛd lɣella-s kra teṭṭfeɣ-tt i yiman-iw, kra znuzuɣ-tt i yimarkantiyen, ma d kra nniḍen ttseddiqeɣ-tt ɣef yimeɣban», i d-tenna yiwet n tselmadt d tilemẓit. Akka ihi taddart n Ayt Smaɛel simmal ifetti deg-s usenfar n tfellaḥt, ula d ṭṭjur n yigumma daɣen ttwaẓẓawent. Nessaram asenfar-a ad yefti deg temnaḍin n Leqbayel merra, acku uẓi ed tzerraɛt d ansay n ubaɣur, mačči n wulac, am win irennun aman i yilel.

<p style="text-align: right;"> Mhenni Xalifi 

  
 Rezki OUALI d yiwen ucennay ameẓyan i yewwin amekkan amezwaru deg waggur iɛeddan deg tedwilt ‘’Alḥan wa cabac’’ i d-yettɛeddayen yal aseggas deg tilibizyu taɣelnawt. Ilul deg taddart n Tewrirt Lḥaǧ Ɛli, tama-agi n Larebɛa Nat Yiraten. D anelmad n tmaziɣt deg tesdawit n Tizi Uzzu akka tura. Nemlal-it deg uxxam n yidles Mulud Mɛemmri, yerra-d ɣef kra n yisteqsiyen.

  Aɣmis n Yimaziɣen : amek i d-tessawḍeḍ ɣer uswir-a ? 

  R.OUALI :  uqbel ad bduɣ ccna, lliɣ tturareɣ tamezgunt. Dɣa, yal mi ara yi-tettunefk tegnit ad cnuɣ s daxel-is, qqaren-d yimeeddukal-iw dakken sɛiɣ taɣuct tgerrez. Akka, ihi, ciṭ, ciṭ armi wwḍeɣ s aswir-a. Aya yella-d asmi qqareɣ deg tesnawit. Imir, yakan, iceyyeɛ-iyi Salem Kerrouche, ɛeddaɣ-d deg tedwilt ‘’Inzizen’’ n radyu tis snat. Syin, mlaleɣ Ccix Kheloui Lounes. Am wakken kecmeɣ,diɣ, deg terbaɛt n Ccaɛbi n uxxam n yidles Mulud Mɛemmri n Tizi Uzzu.

  Ilindi,Tewwiḍ arraz amezwaru n ccna aɣelnaw amaziɣ dagi deg Tizi Uzzu. 

 D tidet, ilindi, wwiɣ arraz amezwaru n tfaska taɣelnawt n ccna amaziɣ dagi deg Tizi Uzzu. Selilindi, wwiɣ arraz amezwaru, daɣen n tfaska n ccna amaziɣ deg Bgayet. Am wakken wwiɣ, diɣ, arraz wis sin n caɛbi deg Lezzayer tamaneɣt.

  Amek i d-yettili leqdic gar-awen deg tedwilt ‘’Aḥan wa cabab ? 

 Daxel, ncennu s yal tutlayt. Ula d wid ur nessin ara taqbaylit, cennun yis-s. U nekkni s leqbayel, nesselmad tizlit taqbaylit i wiyaḍ. Bɣan ad ḥefḍen imeslayen. Akka, dɣa, ilemden, akk, imeslayen n tezlit ‘’Lezzayer ncallah ad teḥluḍ’’. Nekk, s tmammad-iw, sḥefḍeɣ-as i Farida yiwet n tezlit n Yidir xas ulamma sellen s waṭas i tezlit taqbaylit.

  Amek, dɣa, i tt-ttwalin ? 

 Tizlit taqbaylit, mačči d wiyaḍ ara tt-iwalin. Tizlit taqbaylit tefka azal i yiman-is. Akken llan daxel, bɣan akk ad ɣennin taqbaylit. Ẓran s wazal n yimeslayen-is imi i asen-ten-id-nessefham yal tikkelt mi ara asen-d-necnu, ama d nekk ama d Ghiles. Nebɣa ad nesɛeddi izen n tezlit taqbaylit. Ihi, tizlit taqbaylit, refden-tt warraw-is uqbel ad tt-refden wiyaḍ.

  D acu-ten yisenfar-ik, akka ɣer sdat ? 

 Asenfar-iw agejdan d aseḥbiber ɣef tutlayt-iw. Aql-i la qqareɣ tamaziɣt deg tesdawit u cennuɣ s teqbaylit. Nessaram ad nesnerni ccan n tezlit taqbaylit.

  D acu ara d-tiniḍ ɣef wid yettɣennin s teqbaylit neɣ taqbaylit ? 

 Mačči aṭas i yettɣennin taqbaylit. Seg wasmi i d-luleɣ ar tura ala wid i d-ufiɣ ttɣennin, am Ait Menguellet, Zeddek d wid i ten-yecban, i mazal. Xas ulamma llan kra n yimaynuten, meɛna drus maḍi, maḍi. Qlil ad twaliḍ yiwen icennu taqbaylit xas aṭas i icennun s teqbaylit. Mačči d yiwen neɣ d sin i izemren ad tt-yessali. D nekni akk iwumi i d-tewwi ad tt-nesnerni i wakken ur aɣ-d-ɣelben ara s tama-nniḍen.

  Tufrareḍ-d d amezwaru imi, ahat, Leqbayel akken ma llan fernen-k keččini ? 

 Leqbayel, yettban (s teḍṣa). Acu kan, ula d wiyaḍ frenen-iyi.

  Teẓriḍ d akken tesɛiḍ taɣuct tgerrez, mebla ma yenna-ak-d walebɛaḍ ! 

 Awah, ilaq ad ak-d-yini xas ulamma teẓriḍ. Irennu-d afud.

  Teḍra lḥaǧa ɣef leqraya akked ccna gar imawlan-ik akked kečč, waqila ? 

 Ih, d tidet. Yiwet n tikkelt kksen-iyi tagiṭar mi akken i d-ḥeḍren yikayaden. Nniɣ-asen, welleh ma ur iyi-d-terram ara, maruḥeɣ azekka ad sɛeddiɣ. Dɣa, terra-yi-itt-id yemma.

<p style="text-align: right;"> Yesteqsa-t Hocine.M  

  
  Tameɣrust d ugḍi 

 Mḥat Mḥidin si taddart n Iɣil Mimun yettwassen aṭas s temεiyin-is. Yiwet n tikkelt, idda d aqeffaf seg Iɣil Mimun, ruḥen, ad d-awin tislit seg yiwet n taddart deg At Yiraten. Dinna, mi kkren ad d-ruḥen ad d-uɣalen s axxam, eddan-d talemmast n useqqif n tejmat n taddart-nni Ilmeẓyen ssya u ssya, qqimen ɣef yideknan. Ttaḍṣan gar-asen, qqaren-asen-d: A tameɣrust i awen-d-nefka! A tameɣrust i awen-d-nefka! Yesla-asen Mḥat Mḥidin, izzi ɣer deffir ɣer-sen, yenna-asen: “ad tezrem agḍi i as-nhegga! Ad tezrem agḍi i as-nhegga!”

  Yir meṭṭu 

 Yiwen wass, tekker yiwet tmeṭṭut, truḥ ad d-tawi times, ur tufi ara anda ad tt-id-terr. Amek ara texdem ? Truḥ, tekkes-d aqermud si tzeqqa, tewwi deg-s times. Dɣa Mḥet Mḥidin iwwi asefru fell-as, yenna-as : Yir meṭṭu yif-t beṭṭu Kker, i rwaḥ qbel dderya Mi tekker ad d-tawi times Tekkes aqermud si tzeqqa.

  Ramdane Lasheb 

  
 Deg yiwen n ulɣu i d-tessers, ass n umezwaru n maggu Tdukla “Tiregwa” (Tssbeddit takanadit i tmaziɣt), tefka-d igemmaḍ n temsizzeliyin i d-thegga s ttawil n l’Internet. I usmekti, wid itekkin ceyyɛen ifarisen-nsen ɣer tensa n tdukla i lmend n tezrigt-is tis ukkuz (04). Syin yella-d yiwen ufran n yiḍrisen yelhan. Tikkelt-agi, llant-d kraḍ n temsizzeliyin : timsizzelt ‘Li Azayku ‘ : anda i d-yufrar Umarukki Muḥand Wagrar s tira-is icebḥen n yisefra, syin tella-d timsizzelt n Racid Ɛellic : anda i d-yufrar Mass Salem Zeniya s wungal-is “Aẓar n tagut” i d-yefɣen seg tezrigin Tira, ma yella d timsizzelt n Belɛid At Ɛli, ufraren-d kraḍ n yimyura : araz amezwaru yewwi-t : Samir tiɣzert s tullist ‘ Tizlit n umeɣbun , wis ssin : ‘Aselmad-iw ‘ n Nassima Xuxi , wis kraḍ : isaḥ-d i Nawal Maɛuci s tullist ‘Tafekka mm sin yiziɣran ‘ . Iswi n tdukla d asebɣes n wid yessexdamen imeslayen zeddigen s tmaziɣt akken ad sarḥen i yimru, ad yessufeɣ asugen yellan deg allaɣ-nsen. Imi zik, tella tsekla tamaziɣt di timawit kan, tura yewweḍ lawan anda ara tuɣal ɣer tira. Akken qqaren:” tutlayt ur nettwajerred ara ad truḥ di tesraft n tatut”.

  S. Yamani 

  
 Gar yinaẓuren izwawen imserriyen, i ḥemmlen tiɣimit deg tesga, yella Wazib Muḥend Ameẓyan. Dɣa, imi zgant ttegriwilen ɣer kra n win i d-yefkan am acemma i tezlit tazwawt, ed tmaziɣt s umata, rrant tdukkla ACAOH ed tesbeddit Tiregwa tajmilt s wazal-is i unaẓur Weɛzib Muḥend Ameẓyan, acer (lḥed) n ddurt yezrin, amenzu n mayu, deg tmurt n Kanada. D tajmilt i swayes yecreh ayendin wid terza taluft, akked wid i yeṭṭafaren idles merra, imi ḥsan belli win umi tuɣal yuklal-itt d tidet, s yisem-is d ameɣnas i yeqqimen d imekdi (fidèle) i yimenzayen-is (principes) seg tazwara. Ad d-nerr awellih dakken ilmend n tirza-ya yecna Weɛzib dinna deg Muryal deg yiwen n ttiɛad n ucmummeḥ akked usmekti n zzman-nni n tezlatin icuban tirsasin, lwaḥi d yizwawen iɣriben i t-yettɛuzzun, i yecnan ula yid-s. Ma nemmeslay-d s ugezzul ɣef umecwar n yiseɣ n Weɛzib Muḥend Ameẓyan. Ad d-nebder tamussni-ines akked umeɣnas i aɣ-yeǧǧan Leḥsen Beḥbuḥ, almi dɣa i t-idegger uneggaru-ya ugar i wannar n timmeɣnest. Syin akkin, seg yiseggasen n sebɛin, ar tura yessekles ugar n 27 n yiseɣraz (albums) gar wid i d-yeffɣen deg yiḍebsiyen n zik, deg tesfifin, ed yiḍebsiyen n tura. Gar tezlatin-is yettwassnen, tella « Ay at wawal » anda yettelɛa atmaten-is s usirem n timmeɣnest belli ɣas ad iruḥ yiwen wayeḍ ad d-ilal, ma ɣer deffir ur nettuɣal, « Ay itbir ɛelli » i d-yettmeslayen ɣef wasmi tebda tettifrir tagut ɣef tmaziɣt, « Nekk teḍra yid-i » i yecna akked uɣewwaɣ Lwennas Meɛtub, ideg yekcem s wawalen ula deg tmedyezt n yiɣsan i nessen tura, akked waṭas n tiyaḍ!Weɛzib d win izedɣen ulawen n waṭas n medden, d inaẓuren neɣ uhu, ɣas ur iḥemmel ad d-iban aṭas. D amedya n Malika Dumran, asmi i d-tusa i Udrar n Fad d tinebgit n yiseɣ n tfaska n tmedyezt, deg meɣres n 2015, d Weɛzib Muḥend Ameẓyan i tefren ad yecnu yid-s!

<p style="text-align: right;"> Mhenni Xalifi 

  
 Umbeɛd lḥers d waṭas n wuguren i d-tmuger tezdayt n tujjya n tizi-uzzu deg tzeqqiwin n uselmed labaɛda aseggas iɛeddan imi ṭṭaqa deg-sent qedment , am wakken inelmaden ikeccmen ɣur-s yal aseggas simmal ttnernin, aseggas-a ddmen yimdebbren-is imaynuten rray akken ad rren inelmaden n useggas amenzu ɣer Tamda ibeɛden aṭas ɣef temdint imi din llant tzeɣwin ara ten-yawin d wallalen ilaqen. Inelmaden kukran ad ḍaɛen deg Tamda imi d aseggas-nsen amenzu,u uḥwaǧen afus n talelt seg wid ten-yugaren Deg uraju n useggem n tzeɣwin-a neɣ ahat n tullya n yiwet n tezdayt tajdidt di Tamda, ugur ad yeqqim d yiwen kan, d acu kan asteqsi i nettaf s inelmaden-is, ma yella d tidet ad yili lebni n tezdayt nniḍen deg tamda ,amek ara d-ttasen ar sbitar asdawan yellan di temdint anda xeddmen tannant-nsen (stage)yal ass akken ad uɣalen tameddit ar Tamda ad ɣren dinna ?

<p style="text-align: right;"> Dali s 

  
 Tala Bouzrou, d taddart deg tɣiwant n Makouda deg lɛerc n Wagennun. Dinna, ilmeẓyen, reqqen am yisufa, reqqen ttaẓen ɣer sdat. Ayen teǧǧa lgirra, teswakker-as-d u tesɣam-as-d la silicose : aṭṭan n yidmaren i d-yettasen deg uɣebbar n uẓru i neǧǧren. Yal tawacult, txelles, ma drus, s yiwen n uɛeggal amahil-a.Tala Bouzrou, dinna, diɣ, i d-tlul tarbaɛt tamezwarut i yeffɣen s amadaɣ deg useggas 1945. Ɣer ugraw-a i yerna Krim Belkacem asmi yeffeɣ ula d netta. D taddart n yifri n Mohend Ou Moussa, n uẓru n yimedyazen d uẓru n uweṭṭuf, iẓra i d-yeqqimen d inigan n umezruy n tama-nni u d iɛessasen ɣef tɣerma i d-icergen acḥal d lqern.

<p style="text-align: center;"> Takerḍa n Tala Bouzrou. 

 Tebɛed taddart n Tala Bouzrou ɣef Temdint n Tizi Wezzu s 20 kilumitr. Zedɣen deg-s azal n 12 000 n yimdanen u ɛlayet ɣef lebḥar s 700 n lmitrat. Zzint-as-d tudrin-a : ɣef usamar, ad naf Tarihant, ɣef umalu, Makouda, ɣef ugafa, tella Mizrana, ma ɣef unẓul d Aït Aissa Mimoun. Tala Bouzrou, d isem-is i d awal-is : d tama n uẓru. Amur ameqqran n yimezdaɣ, xeddmen lḥirfa-agi n uẓru, s tsuta ɣer tayeḍ imi ala ayen i asen-d-tefka tmurt-nni. Xas akken d taẓuri yettwaqddren, meɛna ttxellesen-tt s tezmert-nsen, tikwal, ɛad, s terwiḥen-nsen. Ladɣa, wid-nni ur nettḥadar ara iman-nsen. 

<p style="text-align: center;"> Isem Tala Bouzrou 

 Isem-agi, yeqqen ɣer wanda d wamek i tella tala-agi. Tala-agi tezga-d d axel n yiwen uẓru d ameqqran mačči d kra, daymi i tewwi isem ‘’Tala Bouzrou’’ (Tala n Uẓru). Am wakken, daɣen, taddart-a, teččur d aẓru. Seg lebɛid, ttbanen-d yiẓra-agi am tɣaltin, neɣ tikwal am yidurar. 

<p style="text-align: center;"> Amezruy d tmetti 

    <strong style="text-align: left;">La silicose : aṭṭan ur nesɛi ddwa. 

 Akken i as-yenna winna ‘’Daya i nesɛa d ayla-nneɣ, sani tebɣam ad nruḥ’’. La silicose, d aṭṭan ur nesɛi ddwa. D aṭṭan i ttaṭṭafen ineǧǧaren n uẓru, ixeddamen n lminat neɣ n uqellal…atg. Ayen yeɛnan, imezdaɣ n Tala Bouzrou, Itekk-d seg uɣebbar n ublaḍ-nni i ttruẓun neɣ i neǧǧren. ladɣa, taggara-a mi ssexdamen timacinin i unegzum n uẓru (les tronçonneuses). Deg kra n yiseggasen kan n lxedma, aɣebbar-a, ineṭṭeḍ u yettressi deg turin n yimdanen-a. Syin, ad tebdu twaɣit deg tudert n bab-is imi lehlak-a, ur yesɛi ara ddwa : taggara-s tettban. ‘’Neẓra ad nemmet s la silicose, meɛna acu ara nexdem ? Daya i nufa d axeddim. Daya i yellan da’’. Akka i aɣ-d-yenna yiwen uḥeddad ameẓyan n uẓru. Tawaɣit i tent-yugaren d akken aṭas n yilmeẓyen ur ttḥadaren ara iman-nsen : ur ttarran ara tikmamin i yimawen-nsen d wanzaren-nsen. ‘’Tikwal xeddmeɣ tabeḥnuqt, sselxaseɣ-tt s waman, tikwal xeddmeɣ kan akken’’. I aɣ-d-yenna wayeḍ. Ula tikmamin iwulmen, yesseḥbibren akken ilaq, ulac-itent deg tmurt, ɣef wakken i d-yenna yiwen n ṭṭbib n yidmaren. ‘’Zik-nni, imi s umenqar kan akked tefḍist, ur yelli ara wanect-a s ṭṭaqa. Tura imi s tmacinin, ssafagent-d aṭas n uɣebbar i yettruḥun srid ɣer turin n wid ixeddem. Yettruḥu tikwal ula ɣer iɛeggalen n twacult ma yella umekkan n umahil yeqqreb tinezduɣin.’’ I yettweṣṣi yiwen urgaz i yessnen akken ilaq lxedma-agi. S uẓru-a, i ttcebbiḥen u ttzewwiqen yimdanen ixxamen-nsen, deg Lezzayer tamanaɣt, deg Blida neɣ deg Tizi. Lxedma-agi d taẓuri yettwaqaddren aṭas, meɛna lqella n uḥader tgellu-d s twaɣiyin timeqqranin. Ugar n 20 n yimezdaɣ n Tala Bouzrou i yemmuten s waṭṭan-agi n silicose. Aṭṭan i yellan ula deg temdint n Tkout ɣer yicawiyen, anda i ttmettaten gar 8 ar 10 n yimdanen yal aseggas. Idrimen, llan, tawaɣit, ala tin. Deg taggara-a, lhan-d yimḍebbren, ama d wid n tɣiwant n Makouda neɣ wid n sbiṭarat n Tizi Wezzu s yiwellihen i d-yettilin deg temliliyin i d-ttheggin gar-asen. Ula d Mass Youcef Limani i yellan ɣef uqerru n Tizi Production, yexdem yiwen ufetray (documentaire) ɣef twaɣit-a anda i d-yesken s telqay lehlak n silicose. Deg ufetray-a, tinigt n yiwet n tmeṭṭut, teṭṭef lehwi-w imi i d-tenna: ‘’yal ass, qqareɣ-as i urgaz-iw i wakken ad yeḥbes lxedma n uẓru imi yehlek. Netta, yal tikkelt yeqqar-iyi : ‘’asmi ara selkeɣ lebni n uxxam i warraw-iw, ad ḥebseɣ’’. Syin, yemmut akken yemmut gma-s, s lehlak n silicose’’. Ilmeẓyen, ttmettaten i wakken ad d-ḥellin aɣrum-nsen. Ttagin ad ruḥen ula ɣer ṭṭbib i wakken ad t-ẓren imi kukran ad asen-d-yini helken aṭṭan-agi. ‘’Ur yelli d acu yellan gar yifassen-nneɣ. Aṭṭan-a, ur yesɛi ara ddwa. ayen yessewhamen, d akken imdanen-a ur sɛin ara l’assurance, mi helken, d tawaɣit ɣef twaculin-nsen.’’ I d-yenna yiwen umejjay n sbiter n Tigzirt. 

  Aẓru n yimedyazen ( neɣ n yimeyyazen) 

 Aẓru-a, yella yettusemma ‘’Aẓru n yimeyyazen’’, syin yuɣal taggara-a ‘’Aẓru n yimedyazen, ɣef wakken i aɣ-d-yenna Mass Limani. Aẓru-a, d ameqqran nezzeh ; yesɛa talɣa tessewham. Ad as-tiniḍ d amdan i t-ineǧǧren akken : yesɛa tiḥnayin d timeqqranin, nezmer ad d-nini d ifran imeẓyanen. Daxel-nsent, ad naf tira (kra n yisekkilen), unuɣen (gravures rupestres) i d-yeskanen iɣersiwen akked teswiɛen n ṣṣyada. Amekkan-a, diɣ, yettuneḥsab d aɛessas ɣer yimezdaɣ n taddart am ɣer tmetti taqbaylit s umata. Xas ulamma ammekkan-nni yettuẓerreb, meɛna yeqqim kan akken mehmel, ur yelli win i d-yelhan seg-s. Ur telli tama i yecɣeb ama irab neɣ yenger. Zyada ɣef uẓru-a, llan yiẓran-nniḍen imeqqranen : aẓru n uweṭṭuf (neɣ n ugeṭṭuf) akked yifri n Moh Moussa Aouaguenoun, d amekkan anda yettɣemi uḍebbal-agi amedyaz i mechuren deg tama n Wat Wagennun. 

  Moh n Moussa Aouaguenoun (1838-1936) 

 Ɣer Wat Wagennun, Moh n Moussa Aouaguenoun, yecba Si Moh Ou Mhend neɣ ɛad yugar-it. Yella d amedyaz ameqqran u yerna d aḍebbal. Yettruḥu ɣer Fransa anda yekkat timeɣriwin s ṭṭbel. Yella d igellil maḍi, yuɣal d amerkanti ameqqran. S wakken yerẓen wawal-is u yettciri, yuɣal d amciwer n Wat Qasi : ttcawaren-t deg yal tadyant. Mechur aṭas s tmedyazt-is imi ula d ljiniral Hanoteau d Etourneau usan-d ɣur-s, bɣan ad d-rren tamedyazt-is ɣer trumit. Yewwi-ten-id Belkacem Oukaci ɣur-s. Myagaren deg ssud n lexmis n Boudjima, nnan-as : ‘’ad ak-nefk 4 doro ma tebɣiḍ ad aɣ-ten-id-tefkeḍ ad ten-id-nner ɣer trumit.’’ Netta yenna-asen : ‘’ad xemmeɣ.’’ Belkacem Oukaci, yettaḍṣa, yenna-as :’’4 doro, ad txemmeḍ !?’’ Ass-nni 4 dodo d imelyaren n tura. Mi uɣalen ddurt-nniḍen ɣur-s, yerra-asen-d s usefra-a :

  <em>‘’I yeqqwa lwerd n Rebbi,</em> 

  <em>Alamma megreɣ taɛfart.</em> 

  <em>Lḥila, tettagem, trennu,</em> 

  <em>Lamana, tugi tačart.</em> 

  <em>Ma mmliɣ-as Nnbi i Uṛumi,</em> 

  <em>Awer yecfeɛ deg-i laxert’’.</em> 

  <em>Seg yimir, ṣsarwan-as tid n unyir.</em> 

  Ali Ou Mhend deg ‘’la bataille de Staoueli (1830)’’ 

 Asmi i d-tekcem Fransa tamurt n Lezzayer, ruḥen seg tama-agi n lebḥar i wakken ad nnaɣen yid-sen. Yewwi-ten yiwen qqaren-as Ali Ou Mhend n taddart-agi n Tala Bouzrou i wakken ad kken deg ‘’La bataille de Staoueli’’. Asmi yexṣer deg umennuɣ n Boudouaou, iruḥ ɣer Iloula, yezdeɣ din. Akka tura, yiwet n taddart tewwi isem-is, taddart-a, qqaren-as Aït Ali Ou Mhend seg tama–agi n Iloula. Yemmut deg umennuɣ n Touarga, yemḍel deg taddart-is, Tala Bouzrou.

<p style="text-align: center;"> Krim Belkacem deg leɛnaya n yimezdaɣ 

  n tama-agi nTala Bouzrou. 

 Tarbaɛt tamezwarut yeffeɣen ɣer umadaɣ deg useggas n 1945, deg Lezzayer akken ma tella, n tama-agi n Tala Bouzrou, Makouda. Llan deg rebɛa yid-sen, ha-ten-in : Akli Babou, Ali Rabia, Bachir Ahmed d Semaoun Ahmed. Ihi, asmi yenɣa Krim Belkacem lqayed-nni deg taddart-is, yesla s terbaɛt-a, dɣa, iruḥ-d ɣur-sen. Syin d afella, yerna-d ɣur-sen Ouamrane akked Ali Mellah. Qeddcen deg tama-agi n Makouda.

  Rabah Bitat d Moh Said Kasmi 

 Mi d-qqimen kra n wussan i wakken ad tekker tegrawla n Lezzayer, yuɣ lḥal Rabah Bitat yenna-asen heggaɣ-d ugar n 100 n yigrawliyen ara yesṭerḍqen amenzu n unbir deg temnaḍt n Blida. Asmi i d-qqimen 3 n wussan, yufa-d iman-is weḥd-s. Dɣa, yenna-as Ouamrane :’’walit kan ass i deg ara teṭṭerḍeq, irgazen llan.’’ Ihi, yekker Ouamrane yenna i Moh Said Kasmi n Tala Bouzrou i wakken ad yawi irgazen n tama-agi ɣer Blida i wakken ad tt-sekkren dinna. Yuɣ lḥal lan wid yesnan Blida imi xeddmen din. Iruḥ ugraw n 21 n yigrawliwen. Deg taddart n Tala Bouzrou i nnejmaɛen asmi ferqen tirebbuyaɛ-a akked leslaḥ ara yesṭerḍqen amenzu n unbir deg Tigzirt, Iɛezzugen d Blida. 

  Lwilaya tis 6 tlul-d s lmendad n yirgazen n tama-agi. 

 D Ahmed Chafai d Ali Mellah i yettukelfen mebɛed agraw n Summam s tlalit n lwilaya tis 6 deg lgirra-nni. Ihi, tikli tebda s yigrawliwen n tama-agi n Makouda, llan ugar n 120. Syin rennun-d ɣur-s armi wwḍen ɣer umekkan anda i tt-id-xelqen. Ɣef wakken i aɣ-d-yenna Mass Youcef Limani. 

<p style="text-align: center;">  Kra n teqsiḍin d tmucuha. 

     Tameṭṭut n Tala 

 Yenna-d Dda Mohend : ‘’acḥal n tikkal i d-tetteffeɣ tmeṭṭut s daxel n tala-agi (Tala Bouzrou). Akken ara tt-twaliḍ, dɣa, ad tuɣal ɣef daxel-is’’. Aṭas i d-yeqqaren nwala-tt, ɣef wakken i aɣ-d-yenna. Ass-a, tala-nni, bnan-as-d ssur. Yessexṣer akk udem-is ayen yeǧǧan Dda Moh ad yezɛef ɣef lecɣal am wigi. Tayeḍ. ‘’Yal mi ara d-yaweḍ Lmulud neɣ lɛid ad nsel i tmeɣra daxel n uẓru-agi n tala. Nettɛedday-d, nsell i ṣṣut n wurar, yeɛmer’’. Ikemmel yeḥka-d.

  Ameksa aɛeggoun. 

 Zik, yiwen kan umeksa i ikessen i taddart neɣ i uḍwar kamel. Yal wa s nnuba. Nnan-d asmi ara yeks yiwen urgaz i wumi qqaren aɛeggoun, tezga tetteddu-d yiwet n tfunast n zyada yid-s. mi d-tewweḍ ɣer tama n uẓru n tala-nni, ad tekcem ɣer daxel n yiwen n yifri yellan deg ublaḍ-nni. Akken, akken, armi d yiwen wass, yedda yid-s umeksa-nni aɛeggoun ɣer daxel. 

  Akal igedlen. 

 Taddart n Tala Bouzrou, akal-is d aẓru dɣa. Xas tebɣiḍ ad txedmeḍ tafellaḥt, ur tezmireḍ ara : yeččur d ablaḍ. Tella yiwet n tmazirt, akal-is dayen igerrzen i tfellaḥt, meɛna ur yelli kra yeẓẓan deg-s. mi nesteqsa ɣef ssebba n waya, nnan-aɣ :’’tamazirt-a, iɛedda lqern fell-as ulac anwi i tt-ixedmen. S kra n win ara tt-ixedmen, ur yettɣellit ara lɣella-s imi yettmettat uqbel. Ihi akka i teqqim d ddaɛwa ar tura’’. Deg taggara, ad snemreɣ Youcef Limani, Ferhat Tizguine, Ramdane Zaâtri, Dda Mohend akked yimezdaɣ n Tala Bouzrou akken llan.<span style="white-space: pre;"> </span>

<p style="text-align: right;"><span style="white-space: pre;"> </span>  Hocine.M  

  
 Tafaska-agi deg tezrigt-is tis ṭamet 08, ad telli tiwwura-s s wudem unṣib azekka n ttlata 24 deg tuber 2017, ɣef 13h00 n tmeddit deg uxxam n yidles Mulud At Mεemmer n Tizi Uzzu.

 Syin akin, ad d-yili umeslay sɣur imḍebbren d yidisan i d-heggan tazrigt-agi tis 8 n uẓeṭṭa n Ait Hichem. Ɣef 15h00 n tmeddit, deg umḍiq n temsikniyin, ad d-tili tulya n temsikniyin n usenzi i wid yebɣan ad aɣen. Ad tili tfaska-a ɣef teɣzi n 5 wussan, imi ad tebdu azekka n ttlata 24/10/2017, ad tdum alamma d ass n larebɛa 28 deg waggur-agi ideg nella. Deg tezrigt-agi tis tmanya, yetturaǧu ad ttekkint deg-s wazal n 7 n lwilayat, ara d-isneεten axeddim-nsent, gar-asent: Xencla, Ґerdaya, Tlemsan, Tamenraset, Tipaza, Um Lbawaqi d temdint n Tizi Uzzu i d-heggan leqdic-agi. Ma i seldazekka n larebɛa 25/10/2017, ɣef 13h00 n tmeddit, ad d-yili usarag awezzlan n ssenf n (Table Ronde) deg tzeqqa tameẓyant n umezgun, s usentel-agi: “Tinḍi d amaway n tmerrit timkirit akked usnerni adigan” neɣ s tefransist “L’artisanat vecteur du tourisme domestique et du développement local”. Ma ɣef 14h00 n tmeddit, deg tzeqqa n tmeɣriwin, ad d-yili uskan n wamek i d-yettili uẓeṭṭa n temnaḍt n Ait Hicem, sɣur kra n temɣarin n tama-agi. I wass n lǧemɛa i d-teddun 27 tuber 2017, ɣef 09h30, ad tili temlilit taẓawant akked yiselmaden n uẓawan, yecban; Ouanoughene, Marc Behin, Veronique Carlier-Behin akked Salem Kerrouche, ɣer taggara ad tili tmeɣra n ccna. Ass n ssebt 28 tuber 2017, yetturaǧu ad d-tili ɣef 14h00 n tmeddit, tesfugelt n taggara, ideg ara tili tukci n yigerdasen n usebɣes i widak akk yettekkin deg tezrigt-agi tis tmanya, am wakken daɣen ara d-tili tmeɣra n taggara. Ad d-nesmekti imeɣriyen-nneɣ belli, ɣef teɣzi n 05 wussan n tfaska-agi, ad d-ilint temsikniyin s usenzu n uẓeṭṭa n 7 lwilayat-agi ara yettekkin deg tfaska-a. Am wakken daɣen ara ten-id-nesmekti belli aṭas n yidisan i yettekkin deg usuddes n leqdic-agi ameqqran gar-asen : Taneɣlaft n yidles, Tanmehla n yidles n Tizi Uzzu d Usqamu n tfaska tadelsant n uẓeṭṭa n At Hicem, s tallelt n Tenmehla n tmerrit d tinḍi, Axxam n yidles Mulud At Mεemmer. Imḍebbren i d-heggan leqdic-agi, bɣan ad ẓẓun imɣi n usefti d ulmud n yilmeẓyen i urmud-agi yesεan azal d ameqqran, imi si tama ad ṭṭfen deg wansayen, tigemmi d irmad-nneɣ iqburen, ma si tama-nniḍen d axeddim adamsi, i lmend n wayen i d-issekcam n udrim.

  Adaoun Abdelghani 

  
 Ass n 12 deg duğember 2016, yella-d usfugel n lmulud deg uɣerbaz amenzu n Bouadnan, taɣiwant Iboudraren, d asmekti n nnbi. Usan-d akken ma llan yiselmaden–nsen , anemhal n uɣerbaz Mass Laceb Nacer d uselway n tɣiwant n yibudraren Mass Abdeslam Lekhel d uselway n yimawlan n warrac. Ayagi, dayen yesferḥen arrac imecṭaḥ d yimawlan-nsen ladɣa anemhal yefraḥ aṭas. Wwin-d yimawlan n warrac tiẓadanin, am ṭemmina, tigaṭutin. Qqnen lḥenni akken ma llan meqqer meẓẓi, ceɛlen ticemmaɛin, ccnan tizlit n ddin, mmeslayen-d cwiṭ ɣef umezruy n tmurt n Lezzayer d wansi i d-nekka. Mektan-d asmi i d-yekker ugdud azzayri mgal acengu afransis akken Lezzayer ad teqqim d tazzayrit mačči d tarumit. Uɣalen walan amek cebḥen aɣerbaz. Ayagi akk, akken ad ẓẓun tayri n tmurt d uwellah s abrid yelhan tasuta i d-iteddun.

<p style="text-align: right;"> Zakia Benyahia  

<div style="text-align: right;"> 
  
 Ma yella uɛeṭtel deg waṭas n yisenfaren deg yiḥricen yemxalafen n lebni deg uqbu icud ɣer lixsas n tedrimt d leɣla n selɛa, maca aɛeṭṭel n usenfar n useggem n unnar n ddabex uḍar n tɣiwant n Uqbu dayen-nniḍen. 16 n yiseggasen n uraju, u mazal.

 Mbaɛd imi ḥebsen lecɣalat deg-s s sebba n uḥebbus n tkubbanit i d-yelhan s useggem-is. Xas akken uɣalen-d lecɣalat n useggem-s di tuber 2008, seld imi I as-fkan yiɛeggalen n Usqamu tadrimet i as-ilaqen i wakken ad ikemmel useggem-ines, maca ar ass-a kulec yeḥbes, ma zik sebba-s, d le blocage i d-yellan deg tɣiwant, segmi i d-yella beṭṭu ger lmir d yiɛeggalen n tama taxsimt deg yiseggasen iɛeddan.

 Ma d tura, ur neẓri d acu i d sseba,win testeqsaḍ deg yimḍebbren n tɣiwant la ak-yeqqar ur zriɣ ara!. Aya dayen i d-yeglan s lemḍerra i waddal di tiɣiwant s umata, yeǧǧa inaddalen d ttrebuyaɛ n ddabex uḍar n tɣiwant yemxalafen, ur ttafen ara amkan i deg ara heggin iman-nsen i temliliyin i ten- yettraǧun di talɣuɣiyin timniḍiyin ideg ttekkin.

  B.ben 

  
 Deg ussan-agi yezrin, i d-yeffeɣ wungal wis sin n umaru d uneggal aqbayli, yettarun s tefransist, wagi d Mass Ali Hedjaz iwumi isemma “Silence” neɣ “Tasusmi” s teqbaylit. Yeffeɣ-d ɣer tezrigin « Tamagit » n temdint n Tizi Uzzu. D wagi i adlis wis sin ara d-yessuffeɣ umaru-agi n Bujimaɛ, ideg i d-yewwi awal ɣef yiwet n teqsiḍt n tayri, i d-yettmeslayen ɣef wassaɣ yellan gar yiwen n uqcic azzayri d yiwet n teqcict d tarumit. D adlis n 180 n yisebtar, yettnuzu deg tnedlisin s wazal n 500DA. Tazwart n wungal-agi, tettwaru s yimru n tmarut tameqqrant Malika Arabi. Tura akka, ha-t-an la yettheggi diɣen yiwen udlis ara d-yefɣen deg wussan i d-iteddun, ad yili d taḥkayt s umezgun ɣef tedyanin n tefsut n Yimaziɣen n useggas 1980 akked tedyanin n tefsut taberkant n useggas 2001. Taɣuri igerrzen i yimeɣriyen, afud iǧehden i yimeskaren.

  A .A 

  
 CNAG, ENSEJ, ENGEM d yiwen n tawil ,texdem niqqal ddewla, akken as teg lhedd i war axeddim deg id ufan iman-sen ilmeẓyen akked d telmeẓyin n tmurt . Ɣef aya aṭas seg-sen iḍefren abrid-a, amer ahat ad neǧren abrid i yima-nsen, tuddert-nsen a tesɛu iswi. Mi ara nɣer leqwanen s wacu i teddu cɣel-agi , mačči d izli n usishel i yellan akken win yenwan ad yaff adrim ( s lemɛewna n talata n tkabaniyin-agi akked lbankat) s wacu ara d iḥer dduẓan akked timacinin, neɣ allalen yeḥwaj usali takebanit-ines. Gar asihel-agi( yellan deg leqwanen) yella leɛfu n leɣrama akked d uwajel n 8 n-isaggasen ɣef tiririt n ṭlaba id wwin wid yekkin deg tesudest-agi ama sɣur lbanka neɣ CNAG neɣ ENSEJ neɣ ENJEM. Ɣef aya aṭas n yelmeẓyen akked telmeẓin yenwan dayen tefra fell-asen, ufan abrid amek ara bnun ddunit-nsen. Maca di tilawt lecɣel ur ddin akken yebɣa wul. Nesteqsa aṭas seg imeẓyen-agi nnufa ziɣ mačč d yiwen uggur deg ttemxelbaḍen segmi llin lmeḥalat-nsen ɣer ass-a. ha-ten acu id aɣ id yenna yiwen seg-sen: “Asmi ɛaddeɣ, dayen teqbel azmam-iw tesqamut n uktazal n isenfaren, nnuiɣ-as tura dayen teddez tebrez, ifuk fell-i “chomage”. Ttuɣ yak leɛtab n tezla akked uḥalel i wakken ad wḍeɣ ɣer din. Ttuɣ idrimen serfeɣ gar lekwaɣed( mačči d izli n lekwaɣeḍ id suturen yerna yal lkaɣed ilaq 5 neɣ 6 n les “photocopies”. Zemreɣ ad inniɣ ad yili serfeɣ ugar n 50 000 DA deg lekwaɣeḍ kan. Mebla ma nettu rrnu lexlas n lekra n lemḥel yeqqimen qrib aseggas d uzgen war ma yeldi . Mi yekfa yak waya ɣliɣ , diɣen, gar ifassen n ṣellaḥ n lbankat. Armi ɛedden qrib 8 wagguren i ten-id yehda Yellu, fkan-iyi-d ccikat-nni s wacu i xelseɣ timacinin Hwajeɣ i uxeddim-inu ”.Ma d tayeḍ ha-ten acu id aɣ-id tenna: “ Asmi id wwiɣ timacinin( n lexyaḍa) , nekk di lbal-iw ɛffiɣ di tebzart azal n 8 n iseggasen. Ziɣen aya yella kan ɣef lkaɣed. Uffiɣ-d iman-iw, akken kan kecmeɣ deg uɣelat n usenfar-inu( phase d’exploitatation) yeṭṭuḥattem fell-I a xelseɣ tabzert –nni umi sawalen SG di mkul aggur. Rrnu ɣef ayen-nni ilaq ad tesɛuḍ a comptable ( yeqqen ɣer demma-nneɣ) . I wakken a tesɛuḍ ixaddamen ilaq ad sssurin – assures) mača ula i wayen-nni nettmagger mačči d izli n- iɣeblan acku “l’administration” tettɛeṭṭil-aɣ. Akken ad ak ssurin yiwen uxedam ilaq ak serwun tezla si lbiru ɣer gma-s. Ɣef aya, nettaf iman-nneɣ yugar ayen nettazzel gar lbiruwat wala ayen neqqim ɣef umteddu n lxedma, amer ad ibedd ɣer usenfar-nneɣ. Nuffa-d iman-nneɣ neɛweq: ur aɣ tefri a nexdem neɣ a nettazzel ɣef lekwaɣeḍ. Xuḍi aqlaɣ di tallit n Intenet akked l’informatique. Lemmer id ak terbiḥ ay ul, kra yellan d ugur a t-yefru umdan s wallal-agi. Amedya akken ad teskcemeḍ axeddam ɣer l’assurence ur ilaqs ara alamme yudder umdan ɣer Casnos, ad yexdem yak ayen ilaqen s ttawil n uẓeṭṭa n Lweb. Netta yuɣ lḥal alamma i tt-necrew merriɣet ara nefru yiwen cɣel. Amedya i wakken ad yeṭṭef uxedam lemɛewna is id ttmuddun di l’ENEM, ilaq-aɣ nekni yal agur ad sen-nnawi “ le pointage-ines n waggur), xuḍi aya lemmer sɛin tasenduqt n Emai, tili a sen –tt yazzen umdan melba ma yetawer sge umkan. Meɛna akka di tmurt-nneɣ.. ur xedmen ur ak ttaǧǧen a tt-xedmeḍ!”. nect-a yak yesebgan-d iɣublan akked utwar deg weqɛan ilmeẓyen -agi id yewwin ṭlaba ( tikwal meqqret) akken xersum a sen- id iban amek ara s ddun id tudert. Ayen sermen mačči d lmuḥal am akken id aɣ t-id yenna yiwne yilemẓi-nniḍen: Xersum asexdem n “l’administration” n tawil atrar( internet) akken ad ttenqqes fell-aɣ ccedda, a tekfu tezla si lbiru ɣer gma-s , amer yal yiwen ad iɣelet lweqt-is s lefeyda mačči deg iberden neɣ deg tezrugin n lbiruwat. Nebɣa lweqt-nneɣ ad t-nesɛeddi deg ibeddi ɣer isenfaren-nneɣ , akken ad yeddu uxeddim, ad nejmaɛ adrim s wacu ara nner ṭlaba id ɛalqen ɣer yirawen-nneɣ.

<p style="text-align: right;"> Ait SLimane Hamid 

  
 Tehegga-d tiddukla ‘’Imnar’’ n taddart n Boudjimayiwen n tannant n useleɣ i widyebɣan adlemdentamezgunt. Tanant-agi i d-yellan s teɣzi n waggur, seg 10 magguar 10 yunyu 2016, teḍra-d s lmendad n tiddukla ‘’La Fondation Deloitte’’ n tmurt n Fransa i d-iceyyɛen sin yiɛeggalen i wakken ad d-lhun s leqdic-a. Ugar n 22 n yimunan i yekkandegtemlit-agi i d-yeḍrandeguxxam n tiddukla ‘’Imnar’’ n taddart n Wafir s lmendad n sin yiselmaden n tmezgunt i d-yusansegtmrut n Fransa, wigi d Mehdi DjaoudakkedtemsiwtLeaTarral. Ma ɣefyiswiyen n tannant, yenna-d Mehdi Djaoud : ‘’nusa-di wakken ad nessiǧhedassaɣengarwayeniḍerrun da akkedwayenyettilindegberra n tmurt,deguḥric-agi n yidles. Nebɣa ad nesnerni, diɣ, urar-agi n tmezguntimillanyakanwidizemren ad t-urarenakkenilaq. Sɛanlehwi.’’ Aṭas n tɣawsiwin i sselmaden, diɣ, i yinelmaden-nni. Ɣefwayatenna-d LeaTarral :’’ neṣseḥfaḍ-asenamek ara arunaḍris, syin ad t-id-ṣsneṭṭqen s wurar n tmezgunt. Ilaq ad fkenṛruḥ i uḍris ara arun. Inelmaden-nneɣ, gerrzendayen kan, ttnernindegtmussniwinyalass. Sya d afella, ad neɛreḍamek ara asen-egassaɣenakkedwidyellanmechurendegtmura-nniḍen.’’

<p style="text-align: right;"><span style="white-space: pre;"> </span>  H.Moula 

  
 Qrib i d-yeḍra deg tmurt, taggara-a, ubaxix ɣer medden, ɣas teḍra-d ccuha deg wayen yerzan amaḍal n tesnujjya d ddwawi. D yiwen n usafar « Rahmat Rebi », neɣ s yisem-nniḍen n « RHB », i d-yeffɣen ɣer ssuq akken zun ad yessenqes asɛeddi d tiqraḥ i yimuḍan n ssker. Maca, deg kra n wussan kan, iban-d belli win yellan deffir usnulfu n ddwa-a, mass Toufik Zaibet, yeɣleḍ aṭas deg leḥsab-is. Dɣa ddurt-a i iɛeddan i yessawel uɣlif n tnezzut ɣer tukksa n usafar-a seg leswaq. Ma d ulɣu deg yettwagdel s wudem unsib, yeffeɣ-d ttlata yezrin. Ula d Tamehla tamatut n tensafart d dduzan n tezmert, tger tiɣri dindin i wid yesnuzuyen ddwawi akken ur t-ttakken i medden. Di leɛḍil ideg ula d axdam-ines deg luzin yeḥbes yakan.Ilaq ad d-nessefhem dakken deg taluft-a, llum ameqqran yeɣli-d ɣef mass Tufiq i d-nebder yakan, imi rray azayez iberreḥ-d s lexsas n tzemmar ɣur-s akken ad yessiweḍ ad d-yeg asafar am wa. Ussan imenza yuɣ lḥal, ur ǧǧin wid ihelken aṭṭan n ssker amkan deg uḥebber ɣef usafar-a amaynut. Nwan zun ad ten-yenfeɛ ma uɣen-t. Netta, simmal yettḍurru-ten yessewɛar deg lḥala-nsen, ɣef leḥsab n wayen i d-tewwi tɣamsa. Mazal ad yili wawal ɣef taluft-a imi tazmert n umdan d tamezwarut. <span style="white-space: pre;"> </span> <span style="white-space: pre;"> </span> 

<p style="text-align: right;">  Mhenni Khalifi 

<div style="text-align: right;"> 
  
 Tawla d ccira yeṭṭuqten ɣer yimeẓyanen. Tesuffuɣ leɛqel i tuget n yimawlan. Nettaf yal tikkelt di sbiṭarat s warraw-nsen ɣas ulamma, di tuget n tikkal, tawla ur teǧǧhid ara. Nettaf sebɛa n yisteqsiyen s umata ɣer yimawlan ɣef wayen yeɛnan tawla n warraw-nsen. Ad d-nerr fell-asen dduṛt-a.

  Tawla, d ccira muxafen ayendin? 

 Xaṭi : Tawla ur muxafet ara. S umata, d ccira ilaqen imi tettak tagnit i tfekka n umeẓyan akken ad tḥareb ɣef yiman-is. D timexḍa tegnatin anda tawla tettbeggin-d aṭṭan iweɛṛen. Acu kan, ɣer win yesɛan ddaw n setta n wagguren, ilaq imawlan ad t-awin s lɛejlan ɣer umejjay n yimeẓyanen.

  Ilaq ad nerr ameẓyan s aman yemmuzeɣlen akken ad as-nekkes tawla ? 

 Xaṭi : D yir lɛada taderɣalt yuzzlen gar yimawlan. Tiririt n umeẓyan yesɛan tawla s aman yemmuzeɣlen (tiède), tezmer ad tessali tawla anawlu ad tt-id-tṣub. Aya yezmer ad yessiweḍ ameẓyan ɣer yir liḥala.

  Ilaq ad neṣṣexleḍ gar ddwawi akken ad d-nṣub tawla ? 

 Ih : Isefk ɣef yimawlan ad sxedmen ddeqs n ddwawi ( amedya: ticekkaṛin n uɣebbar (sachets) akk d tcemmuɛin (suppositoires) ) mkul setta n tsaɛtin, akken ad d-tṣub tawla. Acu, ilaq ad rren lewhi-nsen ɣer lqidaṛ d lweqt i ilaqen i usexdem yelhan n ddwawi-nni. Ma ur ssawḍen ara iswi-nsen, ilaq ad rzun s amejjay ilaqen.

  Ddwa n tawla i nufa, nezmer ad t-nessexdem ?  

 Xaṭi : Ala ddwa n le paracetamol, l’ibuprofène, kétoprofène d l’aspirine i nezmer ad nessexdem sdat tawla n umeẓyan.Tazmert sɛan i uṣubbu n tawla temqarab ayendin. Ɣer llufan yesɛan ddaw n tlata n wagguren, ala le paracetamol d l’aspirine i nezmer ad as-nfekk. Di yal asexdem i ddwawi-ya, ilaq taɣuri lqayen n tewṛiqin i d-yeddan yid-sen.

  Ilaq lḥamu n texxamt n umeẓyan ad yili gar 18 d 20 n tseddaṛin?  

 Ih : Gar yisulas ilaqen akken tawla n umeẓyan ur tettali ara ugar. Ula d aɣummu-s ur ilaq ara. Tikkwal isefk ad t-neǧǧ ɛeryan, imi aya yettɛawan zerri n ccira-ya.

  Ilaq ad nefk ddwa mi ara taweḍ tawla 38 n tseddaṛin? 

 Xaṭi Fiḥel tikci n ddwa i tawla yellan ddaw 38.5 n tseddaṛin. S umata tafekka n llufan tettizmir ad tt-tqazem.

  Axir asexdem n utirmumiṭr si tama n deffir n llufan akken ad nẓer anda tewweḍ tawla-s? 

 Ih : Tama n deffir n llufan yellan gar taɣmiwin (voie rectal ), d amḍiq yelhan nezzeh i usexdem n utirmumiṭr (thermomètre) akken ad nẓer sanda tewweḍ tawla. Ɣas tikkwal yettiwɛir, yewwi-d ɣef yimawlan ad ḥettmen aya ɣef warraw-nsen, labeɛda imi imeḍqan-nniḍen ur d-ttakken ara tiseddaṛin iseḥḥan.

<p style="text-align: right;"> Salima Dali 

 
  
 Arrac xedmen akk ayen i asen-d-yenna ṣṣut-nni, dγa s lεun n Ṛebbi mγin-d sin n yiffan deg uẓekka nni n yemmat-sen, yiwen n yif yettak-d udi ma d wayeḍ yettak-d tament. Uγalen warrec-nni mi yewwin cwiṭ n tceqqimin-nni n uγrum, ad ṛuḥen ad ççen γef uẓekka- nni n yemmat-sen, tikkelt seg yif-nni n tament, tikkelt seg yif-nni n wudi. Dγa arrac simmal ttizwiγen ḥellun Yiwen wass tenna – as i yelli-s : Ṛuh tbeε-iten ad tezred d acu i xeddmen ayen i ten-in-tufiḍ xedmen, xdem . Tetbeε-iten Σica, ad twali dacu xeddmen. Tufa-ten-in la teṭṭen seg yiffan-nni i d-yeffγen deg uẓekka n yemmat-sen. Akken tṛuḥ ula d nettat ad temceḥ seg-sen, dγa yiwen yefka-as-d tafuyi ma d wayeḍ yefka-as-d idammen. Tuγal-d s axxam la tettru, teḥka-as-d i yemma-s i yeḍran yid-s . Tṛuḥ tmeṭṭut tamcumt γer uẓekka n takna-s, tafen iffan-nni i γef d as-d-teḥka Σica, tuγal-d s axxam tenna-as i urgaz-is ad yawi amger ad ten-id-icerref. Iruḥ urgaz, icerref iffan-nni lameεna xelfen-d uγalen-d xiṛ n zik. Tuγal tenna-as daγen ad yuγal ad ten yeqle&amp;epsilon,; argaz niqal yugi, yenna-as: Anef-asen a tameṭṭut ur tesεiḍ deg acu i aγ-ḍuṛṛen !. Nettat tugi tenna-as ala tukksa ara tt-wakksen. Lameεna xas akken yuγ-as awal, iffan ttuγalen-d xir n zik. Tuγal tmeṭṭut tenna-as i urgaz-is: Ilaq, abrid-agi ad tṛuḥeḍ ad tent-mesxeḍ. Argaz akken iṛuh ad ten-yemmsex dγa yettewwet-d di tmeqbert, yemmut γef uẓekka n tmeṭṭut-is.Arrac igujilen qqimen-d γer yambabat- sen tesserwa-asen lemṛaṛ. Aqcic, tefka-t γer yiwet n taddart tebεed, ad ikes lmal i ccix n taddart-nni. Ma d taqcict teggra-d γur-s am txeddamt-is.Yiwen wass, ccix nni n taddart yenna-asen i warrac-is yebγa ad yezweǧ. Dγa mkul yiwen deg warrac-nni yehder-as-d γef weltama-s. Yesla – asen-d umeksa-nni yenna-as: Nekkini a sidi ccix, sεiγ yiwet n ultma ma tettru d lehwa, ma teḍsa d iṭij, mi ara temceḍ, yiwet n tama d ddheb, tayeḍ d lfeṭṭa. Dγa ccix-nni yenna-as: Гef akka iyi-d-wessfeḍ weltma-k-agi, aqlihi uγeγ-tt!. Yekker uqcic iceggeε-as-d i weltma-s ad tessewǧed iman-is ad tt-yaγ ccix n taddart.Akken tesla yambabat-sen s wayen yellan, tenna-as ad teddu yid-s Σica. Thegga-asent aεwin; yelli-s tefka-as yal lεez, terna-as ayeddid n waman, ma yella d tarbibt-is, tefka-as taḥbult n uγrum ugar lemleḥ smid, d sin n yiniγman-nni ixerbucen i tuγ tannumi tettak-asen-ten nettat d gma-s.

   Tettkemmil seg tgemmi n teqbaylit 

  
 Am yal aseggas, ɣas ulamma deg yiwen n wazemz, teldi ass n 28 deg wayyur n cutember iɛeddan rreḥba n sselɛa deg temnaḍt n Burǧ Mira, taɣiwant n Tsexriwt. Aṭas n yimdanen i niqal ttraǧun ad tettwaldi tsikkent-a, imi aseggas-a tɛeṭṭel cwiṭ. Dɣa ruḥen kra seg-sen armi ɣillen ur tettili ara skud yezri unebdu, tekcem-d tsemhuyt n umwan s waṭas n wussan nettat urɛad teldi. Ma nemmeslay-d ɣef wayen i d-yettrasen deg rreḥba-nni tameqqrant, ilaq ad d-nini d akken qeddac n sselɛat i yellan deg-s, i as-icebbḥen amkan-is. Gar-asen isenfan n yiselsa s yiniten d yiɣaniben yemgaraden, ama d wid n tlawin, irgazen, imeẓyanen d yimɣaren. Akked yiceṭṭiḍen n tduli d wid n ṭṭwanel d yimeɛlaqen. Yuɣ lḥal iceṭṭiḍen n tfekka d widak-nniḍen, yezmer ad yaf yiwen deg tiikkent-nni ama d ireqqaqen n unebdu, neɣ d izuranen n tegrest i d-iteddun. Dduzan n uxxam d wid n tnawalt, am tɣenǧawin d yiḍebsiyen, llan dinna daɣen. War ma nettu ad d-nebder kra n yisenfan n tgella taẓiḍant am tmagrisin. Ula d dduzan n turart yettwaxdem-asen umkan deg rreḥba-nni tawesɛant akken ad ddun di lebɣi n warrac imecṭaḥ i iḥemmlen urar s tɣawsiwin i d-yemmuggen kan i nutni. Dɣa, s umata nezmer ad d-nini taiikkent n Burǧ Mira, teččur d sselɛat yemgaraden. D ayen i yesferḥen lɣaci i tt-yettekcamen. Maca, ma nmuqel ɣer ssumat ad yeldi yiwen imi-s s tsewham, imi kullec yeɣlay armi bezzaf. Amedya taɣawsa i yettnuzun di ssuq 10 neɣ 20 n yidinaren, deg rreḥba-nni azal-is yewweḍ armi d 50 n yidinaren. « Tasikkent n useggas-a lemmer ur teldi axir. Ssumat n sselɛat d ayen ur iqebbel leɛqel. Ula d win yebɣan ad yekcem ilaq ad ixelles 20 n yidinaren. Ihi yif ma nuɣ-d seg tḥuna am teɛwaydit, wala seg rreḥba-a i yugaren tilisa n leɣla ». I d-yenna yiwen seg wid yerzan ɣer tsikkent n Burǧ Mira. Leɣla-agi iɣef yekker wawal, yeǧǧa aṭas n yimdanen, i yellan bɣan ad ruḥen ad d-qḍun, ad bedlen rray-nsen. Ladɣa wid ur nesɛi tadrimt. Wammag inesbaɣuren ur cliɛen deg ssumat-nni skud ur ten-ixus usurdi. Daymi ad tafeḍ tuget seg-sen i ttaɣen war cceḥḥa, i iɛemren daɣen rreḥba-nni ur nban melmi ara teɣleq.

  Kaissa Khalifi 

  
 Acḥal tura segmi i d-teffɣen isebtar n tmaziɣt deg yiɣmisen i asen-yefkan amḍiq ɣas kra n wussan deg ddurt, maca ar tura iɣmisen-a ur d-ttawaḍen ara ɣer tɣiwant-a n Ayt Smaɛel, tin i d-ibanen n yidles ed tmussni. Yal yiwen amek iɛerreḍ ad yessegzu taluft, ama seg wid mu ur yehwi waddad-a neɣ seg wid i ur tuqiɛ akk, yettusemma zzant neɣ rɣant d yiwet-nsent. Ɣef waya, nesteqsa amzenzu n yiɣmisen, i yellan ala netta deg taddart, ɣef tmentilt n wanect-n, acimi ur yettaf ara usmaɛlan tagnit ad yaɣ aɣmis yuran s tutlayt-is deg temnaḍt-is war ma isubb alama d Lberǧ n Mira i isaḥen deg tɣiwant n Tsexriwt. Ihi, ayen swayes i aɣ-d-yerra win nesteqsa d awal-a: « lliɣ ttawiɣ-d yiwen iseggasen iɛeddan maca ur yettnuzu ara, yettɣima akken i d-yusa, ɣef waya sḥebseɣ-it ». Deg taluft-a ur iban anwa ara nesseḍlem, ma ɛni ulac annim-a imeɣriyen deg Ayt Smaɛel neɣ d iɣmisen nniḍen i ten-yerḥan, neɣ d wid yesɛan tinedlisin skud ur gran deg ddhen-nsen asiweḍ n yiɣmisen i yiɣermanen n tɣiwant, ɣas ma, akken i d-nniɣ tazwara, ur d wid yeṭṭuqten. Maca, akken yebɣu yili, lemmer ay nwan yinedlisen n temnaḍt ad ssawaḍen ula sin i wass, wiss ɛni ur ttilin ara sin-nni ara ad ten-irefden neɣ ad ten-ireffden ? 

  Nuḥen s tuget yiɣmisen n teɛrabt 

 Mi nerra tamawt i yiɣmisen i d-yettrusun i walmend n yimeɣri asmaɛlan nufa dakken ṭṭuqten s waṭas wid yuran s teɛrabt, rnu, akken i d-iban waddad, d wid-nni daɣen i ileḥḥun ugar n wiyaḍ. Ahat tamentilt n wanect-a d aswir amatu n tɣuri ɣur yilemẓiyen i yettidiren deg Ayt Smaɛel. Deg waya ur ḍlimen ara, imi d aɣerbaz-nsen yeɛyan i ur asen-yesselmed tazwara tutlayt-nsen tayemmat, i ur nessaweḍ daɣen ad ten-id-yesker sɛan tizemmar ed yidles n tira ed tɣuri n tutlayin tiyemmatin. « Akken ad ɣreɣ aɣmis n tmaziɣt ilaq-iyi ad subbeɣ ɣer Lberǧ n Mira s 40 n yidnaren rrwaḥ ed tuɣalin. Rnu, tikwal ɣas akkenni, ttafeɣ-iten fukken. A win yufan ad nesɛu wid i ten-yeznuzun da ɣur-neɣ ». Aya yenna-aɣ-id yiwen n umezdaɣ n Ayt Smaɛel.

<p style="text-align: right;"> Mhenni Xalifi 

  
 Ass n sed 30 deg yebrir iselmaden mazal neṭṭif imukan-nsen d wid yes3an ( les diplomes ) ama n tussna n tsertit neɣ azref,d wid yeɣran tutlayin yemxalafen, xedmen timzizzelt akken ad uɣalen d iselmaden i lebda , ass ummid seg tmenya n sbaḥ almi d sebɛa n tmeddit yal wa ansi id-yusa sɛaddan deg yiɣerbazen yemgaraden dagi deg Tizi wezzu ama deg yiɣerbazen ilemmasen ama d tisnawiyin , dɣa d iselmaden i ixeddmen deg yiɣerbazen-agi i ten-iɛusen mi xedmen akayad deg tangiwin yemxalafen, am taɛrabt, tafransist, tussna (science ) d linformatique.., tɛedda deg tignatin igerrzen ulac kra n wugur , ɣas akken wa yusa-d seg Buɣni, wa seg Micli, Tizi ɣennif, wa Iwaḍiyen, Azeffun, gar-asen wid ixedmen 10 yiseggasen, 8 iseggasen, yerna llan wid yesɛan 45 iseggasen deg leɛmer-nsen mazal ur qḍiɛen ara layas imi leqraya ur tesɛi ara leɛmer , ma yella d tiririt ɣef temzizzelt-a ad d-tili ass n 12 deg mayyu 2016 , akken kra ad yuɣalen d aselmaden n uɣerbaz amenzu, wiyaḍ n ulemmas d tesnawit , nessaram-asen afud d tebɣest igerrzen. <span style="white-space: pre;"> </span> <span style="white-space: pre;"> </span> 

<p style="text-align: right;">  Zakia Ben yahia 

  
 Taswiɛt yusa-d diγen gma-s n teqcict nni. Netta ur yelli d-abuhal. Ikcem-d ɣzr uxxam, yufa baba-s d yemma-s d ultma-s d izimer akk yid-sen. Iẓra izimer-nni sselsen-as akk iselsa, rennun ttḥellilen deg-s; netta, izimer ameγbun irrennu ittḍa ! Inna-asen uqcic nni: “Acu i ken-yuγen akka imi s tesselsem tiγawsiwin-nwen akk i izimer-a, irna la tettḥellilem deg-s ?” Tenna-as yemma-s: “A mmi, d ultma-k d nettat i iṛuḥen ɣer tala ad d-tagem. Taswiɛt iḥecem-itt Ṛebbi! Terḍa-d sdat izimer-a! Tura aqlaγ deg ussan-a nukni nettḥellil deg-s i wakken ad issusem. Netta yugi. Aqlaγ nefka-as akk iselsa-nneγ. Nessels-as-ten. Netta irennu iqqaṛ: “Ad iniγ i medden….! –Tura, nugad ad slen medden; ad as -qqaṛen: “Yelli-s n winnat terḍa-d deg tala! Ikker-d uqcic-nni, inna-asen: “Ziγ d aymi qqaṛen medden:”Medden kerrzen fell asen; nekni nɛucṛ-iten”! Amek? Izimer, ameγbun, immut seg llaẓ, la ittḍa i wakken ad as d-tefkem ayen ara yečč, kunwi ad as-tesslusum deg izlagen d ixelxalen d ibeṛnyas! Tγilem ad wen-yuγal d-tislit ? Yak winna d izimer, d lmal agugam. Taswiɛt d kunwi-aya tebγam ad tuγalem deg umḍiq-is, neγ netta yif-iken ? Tura, s yixf-iw, ar d ṛuḥeγ ! Ur d zziγ γer da γur-wen alamma ufiγ wid iken-yugaren deg tibuhelt !” Issukel.iṛuḥ. Nutni ur t-ẓrin ara imi issukel. Sseqsan fell-as. Armi ur t-ufin ara, tenna-asen teqcict-nni : « A yemma, uggaγ illa deg tefliwin uγerbal.” –Yemma-s tenna-as: “Uggaγ illa deg ceṭṭiḍen.” Baba-s inna-asent: “Uggaγ illa deg ugudu”. Qqimen la ttnadin. Baba-s ittnadi deg ugudu; yemma-s tettnadi deg yiselsa; taqcict-nni, tettnadi deg tefliwin n uγerbal. Myal yiwen deg-sen yini: “ad t-afeγ da !” Qqimen ttnadin. Aqcic-nni issukel. Armi iwweḍ ɣer yiwet tmurt, yufa kra n medden ṭṭfen ticekkaṛin ssendayen-tent i yiṭij. Win ara yeldin imi n tcekkaṛt, iwwelleh-itt i tafukt. Ar ticki iddeh(yeɛya), iqqen-as aqemmuc i tcekkaṛt-nni, issekcem-itt ɣrr lǧamaɛ, ismir dinna deg waguns n tmesgida; yuγal-d diγen ad irnu, ad iɛemmeṛ diγen tafukt! Inna-asen: “Acu la txeddmem akka, a medden-a?” Nnan as : “la nessekcam tafat ɣer tmesgida-nneγ acku ulac tafat deg-s, ccix ur iffeṛrez ara tira n tṣuṛtin.” Inna uqcic-nni deg ul-is:”Wi, ugaren imawlan-iw, d ibuhalen ugar-nsen! Nekk γileγ rewleγ-d seg yimawlan-iw i wakken ad afeγ kra n wid iḥedqen; taswiɛt aqli ufiγ wid i ten-yugaren deg tibuhelt !” Inna-asen i medden-nni :”Annect ara yi-tefkem ma yella skecmeγ-awen tafat ɣer lǧamaɛ-a-nwen ?” Nnan-as: “A ak-nefk ayen tebγiḍ.” Inna-asen netta: “Fket iyi ayen yura Ṛebbi; ad sekcmeγ tafat ɣer tmesgida-nwen.” Nnan-as :”Yuqem.” Ikker netta, yuli s ufella n tmesgida, yuqem-as tiwwura timecṭuḥin i sqef. Tekcem tafat ɣer lǧamaɛ. Iqqim uxxam n Ṛebbi d tafat. Qqimen medden feṛḥen, fkan-as ayen i as-yura ugellid ameqqṛan…

  tettkemmil 

  
 I lmend n usfugel n wass agraɣlan n yimaɛdar i d-yettasen di 3 duǧember n yal aseggas, tiddukkla n yimaɛdar “Asirem n Uqbu”, thegga-d yiwen n wahil s wazal-is taggara n ddurt-agi yezrin, deg uxxam n yidles n Uqbu. Di tazwara, yella-d usterḥeb s yinebgawen i d-yusan, syin yefka-d awal uselway n tiddukkla Mass Kamel iseddiken ɣef tebɣest sɛan yimeɛdar deg umagar n wuguren i d-ttemlililin yal ass di tudert-nsen. Syin akin, yella-d wuldi n wudem unṣib n yiwet n temsikent n tqendurt taqbaylit akked d lmaklat i d-xedment tullas yettɣiman deg yixxamen. Ɣef ttnaṣfa n uzal , yella-d usenɛet n yiwet n tceqqufet n umezgun i d- heggan tarbaɛt n yiskutiyen n Uqbu. Ɣer taggara, yella-d ufraq n kra n warrazen d wallalen akka am tkersin i kra n yimeɛdar yenxessen…atg. Tekfa tmeɣra s kra n tegnatin n ccna d unecraḥ sɣur tarbaɛt n Lewhama i d-yerzan, ad tekkes lxiq i yimeɛedar. Afud igerrzen i tdukkla Asirem n Uqbu.

<p style="text-align: right;"> B. Benhamouche 

  
 Ulac ababat ara d-yini ur sɛiɣ ara ugur n uwelleh i tɣuri akked mmi ameẓyan. Llan kra n warrac ttagin s yimeṭṭi ed tussda tisin ɣer uɣerbaz deg useggas amenzu. Anect yebɣu iban-d dakken leqraya d tiwaculin, maca ula d asegmi (tterbiya) yesɛa azal d agaɛmir ed nnuba tazaɛlukt bac ad yerr tarwa i ubrid. Acku taggara-a, ula d inelmaden iqefzen ḍḥan-d ɛuffen abdar n wawal « taɣuri », ɛyan deg-s ad as-tiniḍ mɣuren yakan yes-s nutni mazal-iten d igerdan. Ɣef waya, asteqsi d wa: acimi ɛuffen warrac taɣuri?  Seg yiwet n tama, nezmer ad nesseḍlem tarrayt (méthode) n uselmed, imi ur temmug s waṭas n leḥsabat. Ahat yewwi-d ad yili uɛiwed n tmuɣli deg wahil n usseqri. Ama d ahil s timmad-is, neɣ d aqeɛɛed-ines deg wakud akked laɛmer n unelmad. Tal tamsirt yessefk ad temmezg i umdur n unelmad. Rnu ɣer-s, iban-d dakken segmi uɣalen wussan n ustaɛfu d sin (lǧemɛa ed ssebt), yeḥres cwiṭ wahil n ddurt war ma yefka-d agummu (fruit) ed ugemmuḍ (résultat). Segmi yeɣzif  usgunfu, anelmad yegza-tt d astaɛfu s unamek asemdan. Meḥsub, ussan n sem ed sed ur yebɣa ara ad imuqel ulama d tamuɣli i uqrab. Yesɛeddiw akud n sin n wussan deg turart, alama qrib yennum acali ulac taɣuri, dɣa ad yefqaɛ mara d-yaweḍ acer (lḥed). Acimi ḥemmlen ad tili tagant (greve) yal mraw neɣ snat n tmerwin n wussan, lemmer mačči d amrar i ten-yeqqnen akked tɣuri i igezmen. Lemmer mačči ulama d atentuf n tayri ur tt-sɛan i tɣuri. Ɣas ma yella, ameqqran dima yessegzay-as-d i umecṭuḥ dakken ala taɣuri i izemren ad t-yenfaɛ, ladɣa deg tmurt-a deg nella. 

  Imawlan ad gen ayen yellan fell-asen  

 Deg waddad-a yettwabḍan akked yimawlan merra, ilaq xersum yiwen ad yeg seg tama-s allalen akk iwulmen i tɣuri igerrzen n mmi-s. Acku ma yella-d netta deffir n uɛuffu i iɛuf mmi-s leqraya, dinna d tawaɣit. Seg dduzan n tɣuri, ɣer yiselsa ed tgella (ma ur itett ara deg usečču n uɣerbaz), anelmad ur ilaq akk ad d-yaf tamentilt (sebba) seg tama n yimawlan-is. Akkenni, ɣas ad igerrez wahil, ɣas ad ifaz uselmad daɣen, wanag lebɣi i tɣuri d awezɣi ad d-yeḥnunneḍ i unelmad ma yeẓra belli txus-it tɣawsa, ma yettwali amdakkel-is yesɛa kraḍ n yimruyen netta uhu. Tasuta-a ur tennum ara lḥuj am wakken i d-kkren yibabaten-nneɣ. Lamaɛna ɣas akken, ɣran gzan. Tella taluft nniḍen, tin n tigzi seg tama n yimawlan daɣen, axaṭer agrud d agrud. Ihi yezmer yiwen ad as-d-yexdem ul n tɣuri i mmi-s s kra n tɣariwin. Mara ad as-yeṛgem taɣawsa i iḥemmel ma yewwi-d tazmilt(note) neɣ talemmast n lɛali. Anect-a ad yedḥes ugar anelmad akken ad iɣer war ma iḥulfa d kra n uḥettem neɣ n uqezzul i yemuggen fell-as. Ihi d ta daɣen i d nnuba tagejdant n yimawlan. Ma ssnen abrid n tikli i mmi-tsen s tegzi ed leḥnana, akken yebɣu yili ad ssiwḍen i kra seg wayen ttraǧun. 

  Taẓayt n uqrab d aɣilif nniḍen n warrac  

 Ahat drus i yeẓran dakken taẓayt n uqrab d ugur idumen n uqcic, skud aneggaru-a d agrud, ur yeẓra acu yellan s tidet, ur d-yeqqar ma yella ayen yettawi i uɣerbaz-is d abuqil iɛetteb-it, (skud yemmend). Maca am wakken nettwali ed wamek i d-nnan yimejjayen, aqrab n tɣuri yezmer ad yili d amihi  (danger) ameqqran n unelmad ɣef tdawsa-s (santé). Ass-a, deg tesmilin tineggura n uɣerbaz amenzu (tis 4, tis 5) akked tmezwura n uɣerbaz alemmas (tamenzut ed tis-snat), aqrab n unelmad yettaweḍ almi n 8 n yikiluyen – gar dduzan ed uqrab – seg wakken yeḥres wahil. D aya ihi ay d aɣbel n uqcic. Aqrab yeẓẓayen i yezgan ɣef tuyat n ugrud yezmer ad t-iḍur yerna aṭas. Ayen ara tent-yaɣen deg-s srid d ajgu n tammast-is. Simmal yettɛebbi-as abuqil i ur nlaq, simmal ad yettmil ujgu n tammast-is I tama akken ad as-d-yeggri d aṭṭan deg yimal. Tamehla n yal aɣerbaz ihi yessulef ad terr awellih-is i taluft-a bac ur ttenṭerrayen aṭas yigerdan-nneɣ. Deg wannim-a merra, nezmer ad nẓer dacu iregglen abrid i warrac-nneɣ, imi aqqa amenzu, ilaq-asen ttawil send takkit (kullec).

<p style="text-align: right;">Mhenni Xalifi

  
  Aɣmis n Yimaziɣen : Ma yehwa-yak ad newt azrem s aqerru s usteqsi-ya amenzu a Mass Buɛmara. Amek tettili tutlayt-nneɣ? 

 Kamal Buɛmara : Tutlayt-nneɣ teḥsel tewḥel gar tutlayin nniḍen «timeqqranin» yettidiren deg wakal n tmurt-nneɣ, am teɛṛabt d tefṛansist. Snat n tutlayin-a , mebla ma bedreɣ-d taglizit, cubaɣ-tent ɣer sin n yiɣuraf n tasirt, gar-asen ad naf tamaziɣt (s unamek awsiw) i d-yeḍḥan am uɛeqqa n yirden. Aɣaref ur t-nelḥiq, ad t-iḥaz wayeḍ. Tugna-ya twulem i dudab n Lezzayer ur as-nefki ara azal i tuklal tmaziɣt deg wakal-is, di tmurt-is, maca twulem diɣen i tmetti anda tuget n yimssawalen n tutlayt-a urɛad i d-rrin lwelha-nsen akken iwata ɣer tutlayt-nsen n tyemmat… 

  Yella-d taggara-ya usenṣeb n tmaziɣt deg tmendawt n Lezzayer. S yisem-ik d amasdawan deg tesdawit n Bgayet, amek tettwaliḍ taluft-a? 

 Di tazwara, ma nger tamawt, ad naf belli Tamendawt n 2016 deg yimagraden-is wis 3 d wis 3’, tessken-d akken iwata belli snat n tutalyin tunṣibin n tmurt-a ur mgadant ara, imi ur lint ara yiwen n uẓayer sdat n usaḍuf, imi taɛṛabt tettusemma d «Tutlayt taɣelnawt tunṣibt n Uwanek», ma d tamaziɣt d «tutlayt taɣelnawt tunṣibt diɣen», maca …mačči n Uwanek ! Dɣa imi ur mgadant ara sdat n usaḍuf , d awezɣi ad ilint yiwen n uẓayeṛ di tilawt, di tmetti ! Tin ɣur-s, taseddaṛt tis 2 deg umagrad wis 3’ temmeslay-d ɣef usali n Tkadimit ara d-ijemɛen imazzagen n tutlayt, maca akken nuɣ tannumi mačči d imazzagen n tmaziɣt n tidet, wid yesɛan igerdasen isdawanen d tezrawin ɣef tutlayt-a umi d-yessawal udabu… 

  Atan urɛad i d-yella kra, teḍra-yas am turet mu zzin yimcac mi yal wa ansi i d-yessawal ɣef usekkil swayes ara tettwaru. Ur tettwaliḍ ara annect-a d aɛeṭṭel kan n lecɣal imi ɣur-wen taluft tefra seg tallit n Dda Lmulud yakan? 

 D win tura ! Tuɣal tmaziɣt d wayen i tt-yerzan, gar-asen asekkil d ugemmay swayes tettwaru, d tamsalt n tsertit, n yir tasertit. Ccɣel-a ur d-yettili ara, ur yettuɣal d tamsalt n tsertit, lemmer mačči d kra n trebbaɛ taɛrabin-tinselmin izedɣen deg udabu azzayri, i yesseqdacen kra n tɣamsa d tliẓriwin taɛrabin-tinselmin i d-isersen ugur –a n «useskel n tmaziɣt». Lemmer ttsetḥin cwiṭ, lemmer i ɣur-sen kra n tuzzma, tili ur ttlawin ara tamsalt i ten-yexḍan, acku tamsalt-a n «tira n tmaziɣt» d tamsalt n yimussnawen n tussniwin n tmaziɣt, mačči win iɛeddan yefk-d ṛṛay-is ! Mi tuɣal temsalt-a ɣer wid tt-yessawalen, wid i as-yessnen, wid i tt-yesselmaden d wid i igan tizrawin tisdawanin ɣef tmaziɣt, ama d tutlayt, ama d tasnilest neɣ d tussniwin nniḍen, ini ad tefru ! Ihi yessefk i yiderwicen ad susmen, ad ḥezzben cwiṭ i yiseɣ-nsen, ad d-ǧǧen imawlan n temsalt-a ad mmeslayen gar-asen, ad tt-frun s uskasi, s leɛqel d lmeɛqul. Yessefk i yiderwicen-a (At tsertit, imesjeṛanen, …) ad fehmen belli tamsalt-a n tmaziɣt d tira-ines, d usnerni-ines di tmetti, belli mačči d ccɣel-nsen !

  Ad d-nuɣal ɣer tjeṛṛumt ed usteqsi i yi-yettaǧǧan dima sḥassfeɣ. Acimi ulac ad temsifhamem ɣef yiwet n tira, yiwet n tjeṛṛumt, kunwi s yisdawanen?  

 Tamsalt-a n tjeṛṛumt d tira n tmaziɣt ass-a ur terzi ara kan At tesdawit. Tin ɣur-s mačči deg beqqu i d-teqqim, meḥsub ur nebɣi ara ad nemsefham ! Cukkeɣ d tignatin iwulmen ur d-neddukkel ara akken ad nemmeslay lwaḥid, sakkin ad nemsefham ɣef kra ! Tisegwin n tmaziɣt (DLCA) i yellan ass-a ur ssawḍent ara, ur zmirent ara ad gent ayen iɣef d-temmeslayeḍ ! Cukkeɣ mačči d tawuri-nsent tagejdant ! Ttilin-d temliliyin tiɣelnawin, tigraɣlanin, maca s umata ur ttusemmant ara d tussnanin ! Iswi n temliliyin-a ur d-lhin ara d tussna d wuguren-a i d-tbedreḍ ! Yewwi-d ahat ad nefk akud i wakud akken ad d-rsen wuguren imezwura yerzan aslugen n tmaziɣt iɣef yessefk ad nemsefham. Tin ɣur-s yewwi-d ad tennerni tagmi tussnant, ad gen medden tizrawin di tesdawiyin, ad d-ssufɣen idlisen n tussniwin… D amedya kan : ussan-a (11, 12 d 13 deg meɣres 2016) teḍra temlilit tagraɣlant ɣef «Usali n yisegzawalen iyentlayanen s tmaziɣt» di tesdawit n Bgayet-Abudaw. Maca drus maḍi i yellan d isegzawalen n tmaziɣt s tamaziɣt, ma ur skaddbeɣ yella yiwen neɣ sin ! Ilaq ad ilin aṭas n yisegzawalen tamaziɣt s tmaziɣt, akken ad afen At tesdawit ɣef ara skasin…

<p style="text-align: left;"> Aṭas-aya nekni nettmeslay ɣef tkadimit ara yeslugnen tutlayt-nneɣ. Tura yebɣa uwanek ad d-yeg yiwet. Amek ilaq ad d-tili ɣef tmuɣli-k  

 <span style="text-align: justify;">Tikti-ya n tkadimit, tamezwarut d tikti kan. Acku llant tutlayin timeqqranin deg umaḍal n wass-a ur nesɛi werǧin takadimit, d amedya taglizit ! Acu i tt-yuɣen teglizit, ur meqqret ccan-is, ur tuɣ ara iẓuran deg umaḍal, ur teẓẓuɣuṛ ara tussniwin d tetuknulujiyin ? Nekni di tmurt-a, ama d adabu, ama d timetti, nessen ala liḥala n tefransist d tin n teɛṛabt ; tutlayin-a sɛant tikadimiyin di snat. Maca iberdan-nsent n uslugen d usṭender (standardisation) mgaraden deg umezruy ! «Talugent n teɛrabt» i yuɣalen ass-a d «tutlayt tunṣibt-takadimit» tusa-d si Leqran, d Adlis i d-«yeɣlin» seg yigenni acḥal n leqrun aya. «Talugent n tefransist» i yuɣalen ass-a d «tafransist takadimit» ur d-telli ara war adabu n Ugellid n Fransa i as-d-yefkan tayet, adrim d usaḍuf seg wacḥal n leqrun aya ! Ur cukkeɣ ara nezmir, yewwi-d ad d-nagem kra n temsirin yelhan seg snat n termin-a i d-bedreɣ, akken ad nessiweḍ ad nesluggen ad nesṭender tamaziɣt ass-a s lɛejlan. Ihi ilaq ad nmeyyez i ubrid nniḍen swayes ara nesluggen tutlayt-nneɣ ass-a, tugart imi ggtent tantiliwin d tmeslayin yenceyyaren deg wakal n Lezzayer.</span>

  Akken ad yettwakemmel kan lebni n wayen yettwabnan? ɛni nezmer ad d-nesnulfu « tamaziɣt » akken i d-yenna mass Uyeḥya? 

 D win i d-ugur ameqqran ! Asali n tkadimit yezmer ad yenfeɛ asnerni n tutlayt, maca yezmer diɣen ad tt-yessedrem mliḥ, abeɛda mi d-iger iman-is udabu d At tsrtit deg wayen i ten-yexḍan ! Acimi ? Acku, akken nwiɣ, mačči d adabu/At tsertit ara d-yefken tifrat i uslugen d usṭender n tmaziɣt. Tura kan i t-id-nniɣ, yal tutlayt tesɛa amezruy-is n uslugen. Tamaziɣt ass-a mačči d abrid n uslugen n teɛrabt neɣ d win n tefransit i as-d-ilaqen, i as-d-iwulmen ! Ur cukkeɣ ara ad izmiren imazzagen, imussnawen n tmaziɣt ad d-bnun ad d-ssalin «yiwet n tmaziɣt» deg 5 neɣ 10 n yiseggasen ; «yiwet n tmaziɣt» ara yuɣalen d tunṣibt, d takadimit di yal aḥric n tudert-nneɣ. Yessefk ahat ad nẓer, ad nissin tirmitin n uslugen i yellan anda nniḍen. Ɣer tama-nneɣ, tella termit n uslugen n «tmaziɣt» di tmurt n Lmeṛṛuk. Dinna llan 3 n tantaliwin kan : tarifit deg ugada, tamaziɣt n Waṭlas di tlemmast d tcelḥit deg unẓul. L’IRCAM i d-ssulin akken ad yesṭendeṛ 3 n tsenfal-a n tmaziɣt ur yessaweḍ ara ad d-yessali «yiwet n tmaziɣt» taɣelnawt-tunṣibt ara iqennɛen imsawalen n tutlayt-a : Irifiyen ugin ad qeblen «l’amazigh» i d-yebna IRCAM. Deg wakal n Lezzayer liḥala n tmaziɣt teddes temxubbal mliḥ, acku ggtent ugar tantaliwin d tmeslayin n tmaziɣt i yellan, i yettidiren deg wakal n Lezzayer. Amahil amezwaru i ilaq ad gen yimussnawen d aglam n «tmaziɣin» i mazal ddrent, i mazal ttwasseqdacent deg wakal n Lezzayer ; sakkin ad tent-sdakklen akken mqarabent, taneggarut ad yebdu aslugen d usṭender n tsenfal-agi. Ihi ameyyez n leqdic yella aṭas !

  Ɣef wayen yerzan asnulfu. Atan waqila ur yettɛeṭṭil aṭas « Issin wis sin», akken i d-tenniḍ. Mmeslay-d cwiṭ fell-as i wid i t-yettraǧun… 

 D tidet, ttheyyiɣ-d ISSIN wis2 ara d-yeffɣen, ma yella ulac uguren, deg unebdu (yunyu/yulyu) 2016. Taẓrigt tamezwarut teffeɣ-d di 2010 ; d tirmit tamezwarut deg wayen yerzan ameyyez s teqbaylit, acku kra yellan deg-s yettwanna-d s teqbaylit. Aṭas n lecɣal ideg yella nnun d lexṣas. Deg teẓrigt-a kkseɣ tuget n tuccḍiwin d nnun i yellan deg tmezwarut. Tin ɣur-s aṭas n wawalen d tewwura i d-rniɣ, aṭas n yisallen i d-rniɣ i yal tawwurt. Ad yili deg-s urusfus n tseftit n yimyagen iḥerfiyen d kra n tewlafin. Maca asegzawal, akken yebɣu yihriw, ur ifukk ara, ur yettfakka ara werǧin. Nessaram ad ilin wiyaḍ akka d tasawent, ama d iynutlayanen, ama d isnutlayanen.

  Tanemmirt a Mass Kamal Buɛmara ɣef tririyin-a. Amek tebɣiḍ ad nseqqef? 

 Ad ak-iniɣ tanemmirt i kečči i yi-d yefkan awal ad d-mmeslayeɣ. Tanemmirt i uɣmis-nwen, ssarameɣ-as tiẓin ɣer sdat d teɣzi n leɛmeṛ.

<p style="text-align: right;"> Yesteqsa-t: Mhenni Xalifi. 

<div style="text-align: right;"> 
  
 Zik-nni, di teẓgi n lewḥuc llan tlata n yiɛewdiwen acebḥan, aberkan d uzeggaɣ. Ttidiren akken d yizem d wuccen. Iɛewdiwen dduklen am yiḍuden n ufus, kessen akken ganen akken, yiwen ur ittak afus di gma-s. Izem, lmir n lewḥuc izga ittgabar-iten ad ten-yečč maca imi dduklen ur asen-izmir ara. Ma d uccen bu tḥila ittɣimi-d kan mbaɛid, ittɛasa-d ma ad d-teɣli kra n cuffa akken ad d-isekcem iman-is. Tewweḍ-d tegrest izem d wuccen ufan-d iman-nsen taɛebbuḍt texwa, ulac d acu ara ččen. Si tnezzayt alammi d ɣelluy n yiṭij d amenḍar di teẓgi ttnadin kra ad t-ččen. Ma d tlata-nni n yiɛewdiwen, nutni, ṛebban tacriḥt, akk wass d takessawt. Leḥcic azegzaw yal ṣṣenf igget di teẓgi, aniwer terriḍ ad d-tcerfeḍ. Assen, uccen istaɛfa nnig ubrid, iɛedda-d yizem ddaw-as, ileḥḥu-d am win yuḍnen, iluɛa-t inna-as : -Ssbaḥ lxir ay agellid n teẓgi, d acu i k-yuɣen akka? Tettbiniḍ-iyi-d am win iḥeznen neɣ yuḍnen ! Ibedd yizem, ixzer d asawen seg wanda d-yeffeɣ ṣṣut, iḍher-as-d wuccen, irra-d nnehta inna-as : Amek ara tiliḍ bxir ay uccen i nekk iddren aɛebbuḍ xawi !Yenna-as wuccen : A-ten-in tlata n yiɛewdiwen llah ibarek ḥlan d ayen kan, ad teččeḍ ad tsigreḍ. Yenna-as yizem : Ẓriɣ-ten ay uccen! Acḥal aya i ten-ttgabareɣ maca ur asen-zmireɣ ara di tlata, dduklen am yiḍuden ufus. Uccen : D ayen isehlen a lmir n lewḥuc, ad ak-mleɣ amek ara asen-txedmeḍ akken ad ten-teččeḍ di tlata ! Izem : Dɣa ma temliḍ-iyi amek ara ten ččeɣ ulac ameddakel am kečč. Uccen : Ihi, ay izem mi twalaḍ yiwen seg-sen iḍaref i watmaten-is, aẓ ɣer sin-nni, cekker deg-sen, inni-asen ulac am kunwi di sin, acukan icemmet-iken winn-a nniḍen, ma tebɣam ad awen-t-kkseɣ. S wakka ay izem sin-nni n yizgaren ad semḥen di gma-tsen. Ssyin, mi teččiḍ amezwaru tzemreḍ ad tuɣaleḍ ad d-tesxedmeḍ yiwen seg sin-nni i d-igran, akka alamma teččiḍ-ten akk. Izem iḥeznen yuɣal ifṛaḥ, yenna-as i wuccen : Lxir-ik d ameqqran ay uccen, werǧin ad t-ttuɣ! Terriḍ-iyi-d asirem. Assen, izem iwala aɛewdiw acebḥan ikess weḥd-s, iḍarref cwiṭ i watmaten-is. Iqreb ɣer sin-nni, inna-asen : tgerrzem mi ara tkessem akken di sin yid-wen mebla acebḥan-inna, ulac win ara ken-id-iwalin mbaɛid akken ad d-iruḥ ad ken-yečč. Acebḥan-inna ittbin-id si lebɛid izmer ad awen-d-yawi cum ! Ma tebɣam ad thennim seg-s, ad tidirem di lehna, ad awen-t-kkseɣ ! Iɛewdiwen-nni mcawaren, qublen ṛṛay n yizem, semḥen di gma-tsen acebḥan. Izem iɛna aɛewdiw-nni acebḥan, immeɣ-as ɣer umgarḍ, ixneq-it inɣa-t, ičča-t. Zrin kra n wussan, izem yuɣal ɣer yiɛewdiwen-nni. Iwala aberkan ijbed-d cwiṭ iman-is ɣef gma-s, iqreb ɣer uzeggaɣ ibda a t-ittcekkiṛ ittcuffu-as aqenduṛ, iqqar-as keččini tgerrzeḍ d ayen kan i k-icemmten d aberkan-inna icban ambux, ma ihwa-ak ad ak-t-kkseɣ si ddunit. Azeggaɣ iḥus i yiman-is meqqer, inna-as i yizem kkes-iyi-t akin. Izem iɛna aberkan. Am ucebḥan, immeɣ-as ɣer umgarḍ, isseɣli-t inɣa-t, ičča-t. Ɛeddan kra n wussan, izem iqqed-it laẓ, yuɣal ɣer userdun-nni azeggaɣ, immeɣ fell-as iluḥeq-it deg umeẓẓuɣ. Aɛewdiw yuɣal timendeffirt iṣedwi am waḍu ɣer yiɣzer ad iffer. Uccen mbaɛid, ayen akk iḍran akk ɣef tiṭ-is, iqreb-d, iluɛa-d izem inna-as : Amek ay izem tessawḍeḍ ad teččeḍ iɛewdiwen ? Izem : Ččiɣ sin, ma d azeggaɣ-nni kkseɣ-as-id kan tameẓẓuɣt, issenser irwel. Tura imi iḥa iwɛer-iyi ad t-id-ṭṭfeɣ ad t-ččeɣ. Uccen : Xas kkes aɣbel ad ak-t-id-awiɣ alamma d dagi, kečč ferr ssyin ẓdem-d fell-as mebla ma ibna. Izem : Lxir-ik d ameqqran ay uccen, werǧin ad t-ttuɣ! Uccen yuder anda illa uɛewdiw iqenneɛ-it ad d-iddu yid-s. Akken d-yewweḍ anda iffer yizem iḥbes. Izem iqers-d ɣef uɛewdiw azeggaɣ, immeɣ-as ɣer temgarḍt isseɣli-t inɣa-t. Ssyin, inna-as i wuccen ɛass-it-id wi i t-itetten, nekk ad steɛfuɣ cwiṭ usawen-ihin. Iqqim wuccen weḥd-s, immeɣ ikkes-d ul-nni n uɛewdiw, ičča-t. Ssyin yeɛna yiwen n uḥdid, iqqim, ittraju melmi ara d-yuɣal yizem. Mi d-yuɣal yizem iɛna aɛewdiw-nni, immeɣ ad as-id-ikkes ul-nni-ines yaf-it ulac-it. Iluɛa uccen yenna-as : Aɛni teččiḍ ul-nni-ines ay uccen ! Yerra-as-id wuccen : I k-ufiɣ d nniya ay izem, ɣef wayen akk i as-txedmeḍ i uɛewdiw lemmer i isɛi ul da ad d-yuɣal ɣur-k !

<p style="text-align: right;"> Ramdane LASHEB 

  
 Ayen tettidir tmurt-nneɣ d ayen yeshissifen s watas. Tugett n yelmeẓyen, ɣran neɣ ur ɣrin, ur ten-id-iṣah ara uxeddim. Llan kra ɣran, kfan-tt, imi ulac axeddim s waya, terraten tmara ad sxedmen lǧehd n yiɣil, deg lebḥayen neɣ deg icantiyen, akken ad d-hellin amesruf n lǧib-nsen. Ma d wiyyaḍ rwan alaweḥ deg iberdan. Ala wid yesɛan ifassen ɣezzifen i yselken i wugur-agi yeswan, ar almi d iɣes yedren, adif n yelmezyen d telmezyin. Tineggura-agi thuzaten-t taluft s watas, acku ma ur xdimen-t ara s wayen ɣran-t ur ten-t-id-isuh ara ad fɣen-t akken ad xedmen-t deg leqhawi, rrasturat neɣ tiḥuna. Tineggura-agi tteqsadent-ent tullas, maca maci yak tiwaculin ttɛemmiden-t i ddarya nsen-t ad xedmen-t deg-sen-t. Ilmezyen, ɣef ayeg ttsenniden-t yak tmura akken ad snernin-t tdamsa-nsent, ad sǧehden-t tasertit-nsen-t, w’ad fken afud I wnegmu deg yak yehricen, ur sen-efkin ara imḍebren n tmurt-nneɣ azal uklalen. Ttwarekḍen am nutni am izerfan-nsen. nefɛen kan i yiwet n lḥaǧa: llarmi. Ayagi ur tettettun ara. D lmuḥal. Ala tagi i d-tagnitt anda imḍebren teɛna temsalt sanagen-d ilemzi anda yella. Yiwen ur sen-yetteɛraq. Assen mi-ten-hwaǧen zran anda ara rzun akken ad ten-id-afen. Zran daɣen kulci fell-asen. Anda d wamek ttidiren, laɛmer-nsen, d wayen yak icudden ɣer tudert-nsen.

 Mi kfan ceɣl-nsen, wid yerran I teɣri-nsen, ad uɣalen ɣer ṭlam-nni anda iten-id-ufan. Akken ara sḥruruden iman-nsen alam ten-t-eǧǧa temẓi d tezmert. Xas akken tugett deg-sen tteɛraḍen yak timsal akken ad bedlen ayen yettwaferrḍen fell-asen, maca ddeqs ur nessawaḍ ara ad d-efɣen deg tɣerɣert anda weḥlen. Llan ula d wid yerran tilest i tudert-nsen. Yella melmi d tamrart, neɣ d timest lak d wayen nniḍen uɣur ttarran lwelha nsen mi walan d akken asmi ala tettceddu tkerres. Wiyyaḍ ttarran lwelha-nsen ɣer tmura n l’Europe. Ugur d akken ulac amek ara fɣen. D illel I d asirem-nsen. Maca atas deg-sen isettiten uqbel ad nesfen abrid-nsen. Ayagi maci d aɣbel i kra. Ar ɣursen ya ad d-eddu ya ad d-eqres. Ma yedda yidsen zher-nsen ad sawḍen ad sarwlen iḍarren-nsen s yagi, ma ulac ad fken iman-nsen d asfel i yselman, akka xersum ad yekfu ddel fell-asen i lebda. Ilmezyen n tmurt-nneɣ nṭerren s watas, dawa-nsen attan ger ifassen n wid yetfen adabu. Zemḍen-tt deg ifassen-nsen akken ilaq. Axir ad ttwalin agdud yettemrurud deg laẓ d ddel wala ad s-efken afus akken ad ibeddel tudert-is.

<p style="text-align: right;"> Fatiha K. 

  
 ‘’Nebɣa ad neg afus deg useddu n lecɣal yeɛnan anegmu n taddart s umata. Nebɣa ad nesɛu rray akked umur deg yisenfaren i d-tettak dduwla i tama-agi-nneɣ…Ɣef wanet-a i nebɣa ad tuɣal taddart n At Zellal d taɣiwant, acku ulac akk d acu i tt-iṣaḥen.

 I lmend n waya, nhegga-d yiwen usenfar anda i nessuter i yimḍebbren n tmurt i wakken ad tuɣal taddart-nneɣ d taɣiwant sya d afella…’’ Akka i aɣ-d-nnan yimḍebbren n tesqamut n taddart n Ait Zellal.

<p style="text-align: center;"> Taddart n Ait Zellal 

  Taddart n Ait Zellal, tetabaɛ lɛerc n At Bucɛayeb, tebɛed ɣef Tizi Uzzu s wazal n n 50 yikilumitren. Ɛlayet ɣef lebḥar s 350 n lmitrat, zedɣen deg ugar n 8 000 n yimdanen. Tezga-d gar wasif n Sebaou akked Ait Khellili. Ɣur sin n yiɣerbazen imenza, yiwen n uɣerbaz alemmas, axxam n usejji, tarbaɛt n ddabex uḍar J S Ait Zellal, sin leǧwameɛ akked temɛemmert n Cheikh Amokrane. Sɛan, diɣ, tiddukla n yimezdaɣ n At Zellal deg tmurt n Fransa iwumi semman ‘’Wa yeqqar i wa’’ i sen-yettaken afus n tallelt s waṭas.

<p style="text-align: center;"> Tuddsiwin n taddart 

 Mazal taddart n Ait Zella,tetteddu am wakken teddun tudrin n leqbayel zik-nni. ‘’Nteddu am wakken i aɣ-tt-id ǧǧan lejdud. Nesɛa lamin n taddart akked ṭṭemman. Tasqamut n taddart, akken i as-neqqar tura. D nettat i yesselḥuyen timsal deg taddart.’’ Akka i aɣ-yenna uselway n tesqamut n taddart n Ait Zellal i nemlal akked yimḍebbren n taddart daxel n uxxam n tesqamut-a. Taddart n Ait Zellal, tella tetabaɛ taɣiwant n Yiɛezzugen, syin tuɣal ɣer tin n Meqleɛ. Uqbel ad tuɣal ɣer Swamaɛ, tella deg Wat Wagennun. ‘’Rwin-aɣ, seg wa ɣer wa. Mi d-iban ciṭ n usenfar, ad nbeddel taɣiwant, dɣa, ad yafeg. Ur neẓri amek ara nexdem daymi i nekker i lecɣal s yiman-nneɣ. Ass-a n wussan, yewweḍ-d lweqt, nenna-as ilaq ad tbeddel. Ur nettkemmil ara kan akka, ur neẓri sani i la tetteddu…’’ i yessḥassef yiwen gar tesqamut n taddart. Xas ulamma yella-d umɛawen deg lebni n yixxamen, acu kan lebni-agi ur ten-id-ḍfiren ara ttawilat ilaqen i tudert n umdan, am trisiti, iberdan, aman, asufeɣ n yizuliɣen d wayeḍ-nniḍen…’’Ad yemmet umdan, uqbel ad d-awḍen ttawilat-agi. Dagi i as-qqaren : la nettaẓ ɣer deffir’’. Ikemmel yenna-d yimdebber-nni. Amur ameqqran n wayen ixedmen deg taddart s tedrimt n yimezdaɣ-is, ladɣa iminigen. ‘’D nekni i iqublen uguren n tudert i yiman-nneɣ. Ma nefka-d akan amedya ɣef waman. Tasebbalt-nni n wamn, tettwabna deg yiseggasen-nni n 1970, deg-s 200m3, imir llan 4 000 n yimezdaɣ. Ass-a mazal-itt d tin i 8 000 n yimezdaɣ, acemma ur ubeddel deg-s. Mazal kan s 200 m3. Imezdaɣ n Ait Zellal d azgen n tɣiwant n Souamâa, ilaq aselway n tɣiwant ad iwali ɣer wanect-a deg ufraq n yisenfaren. Ilaq fell-as ad d-iqerreb ɣer yimezdaɣ i wakken ad yeḥṣu s lexsas-nsen. Mačči d imezdaɣ ara yettazzalen ɣer tɣiwant. Lukan yella deg unnar, tili yeẓra akk timsal-a.’’ i d-yenna yiwen seg yiɛeggalen n tesqamut n taddart. 

<p style="text-align: center;"> Amekkan n luzinat 

 ‘’Ur nelli ara mgal anegmu d tneflit deg tama-agi-nneɣ, awi-d ukan, acu kan ayla anda bɣan ad xedmen la zone-agi, d ayla-nneɣ. Nesɛa lekwaɣeḍ n wakal. Ihi, ma bɣan ad awin akal, ilaq ad xelsen imawlan-is.’’ Akka i aɣ-d-yessefhem uselway n tiddukla n yimawlan n wakal-a. Amekkan anda i yebɣa lwali ad yebnu la zone, yesɛa azal n 350 ha deg tjumma-s. Yezga-d deg tɣiwant n Swameɛ, lwilaya n Tizi Uzzu. Ugar n 130 n twaculin i ikesben akal-a u xeddmen-t imi d akal n tfellaḥt. ‘’Aqbayli mi ara as-tawḍeḍ ɣer wakal i as-d-yeǧǧa baba-s d jeddi-s, dinna au teḥbes, ḥsu-k-id ur ikennu ara. Nebɣa luzinat-agi, meɛna ilaq ad nwali amek ara ilint, ma ur d-ttawint ara lemḍerra i yimezdaɣ.’’ Ikemmel yenna uselway n tiddukla. Ɣef wakken i aɣ-d-nnan, akal yesɛa lekwaɣeḍ i d-yemmalen s ttbut d akken akal d ayla n twaculin-agi. Ccreɛ n 4 deg yebrir 1895, yerra-t i yimawlan-is ɣef wakken i aɣ-d-nnan. ‘’Mi bɣan ad bnun luzinat-agi, nwan akal n dduwla imi walan kan lkaɣeḍ (Sénatus consulte) i d-yettmeslayen ɣef 350 ha n dduwla deg tama-agi n Swameɛ, meɛna ur zrin ara belli yella ccreɛ-agi n 4 deg yebrir 1895 i d-yerran akal s imawlan-is. Akal-a d akkal n lejdud. Akal-a, kksen-t-Yiṭerkiyen i lejdud-nneɣ, uɣalen rran-t-id, syin kksen-asen-t Yirumyen,rran-t-id yimawlan-nneɣ. Tura, d tamurt-nneɣ i yebɣan ad aɣ-t-tekkes…’’ i d-yenna yiwen gar yiɛeggalen n tiddukla n yimawlan n wakal. Akken yebɣu yili lḥal, iɛeggalen n tiddukkla-a, bɣan kan tifrat s lḥeqq, ttnadin anwa ara tt-id-yesbanen deg unnar. D wa i d asirem-nsen, ɣef wakken ttwalin tamsalt-a.

<p style="text-align: center;"> 8 n tlawin i tesserɣ Fransa.  

 D taddart n 150 n yimeɣrasen. D taddart i deg ḍrant aṭas n twaɣiyin timeqqranin, acu kan tin i tent-iɣelben akk d tinna n tmerɣiwt n 8 n tlawin akked 3 yirgazen. Yeḍra waya deg useggas n 1959 mi akken i d-yessawel De Gaulle ɣer ufraniman (autodétermination) n tmurt n Lezzayer. Ihi, as-nni n tefranin, kkrent-d 8 n tlawin mgal afraniman-agi, ugin srid ayen akka i d-yenna ljiniral De Gaulle. Syin, yekker lɛesker n Fransa, yewwi-tent deg tmanya akked 3 n yirgazen, rran-ten daxel n utemmu u sserɣen-ten d imudduren. Ass-a, yella deg umekkan-nni yiwen usebdad anda ttwarun yismawenn yimeɣras-agi. Deg taddart n Ait Zellal i yettwaṭṭef, diɣ, Ait Ahmed, mebɛed tanekra-nni n 1963. Deg taddart i yemmut Ali Laïmeche deg useggas n 1946.

<p style="text-align: center;"> Cheik Amokrane   

 Ait Zellal, d taddart n ccix Ameqqran. Yesɛa taqubbet din i ttzurun aṭas n yimdanen imi mechuret seg zik. Ɣer tama-s, tella temɛemmert anda qqaren ṭṭelba. Inelmaden-a, ttasen-d seg yal tama n Lezzayer. Amur ameqqran deg-sen d iɛerbawalen (arabophone). ‘’Nesɣaray lɛilm akked taɛrabt. Ttasen-d ṭṭelba seg mkul tamnaḍt n tmurt n Lezzayer. Zik, timɛemmert, deg-s ay ferrun timsal, ttwiṣsin imdanen ɣer wayen yelhan. Nseɛɛu tikwal azal n 200 n yinelmaden, wagi, zik-nni. Mi selken leqraya dagi, ad sɛeddin timsizzelt, syin ad ruḥen ad ceyxen deg Sidi Ɛebderraḥman. Acu kan, neqqsen s waṭas deg yiseggasen-agi ineggura, ladɣa, seg 2001 ɣer da.’’ Akka i d-yenna Ccix n tmeɛemmert-a. Ula d imawlan n Ccix Ameqqran, hedren-aɣ-d fell-as : ‘’ Ccix Ameqqran, ur yeɣri ara la taɛrabt wala tarumit. D Rebbi i as-tt-yefkan, akken qqaren. D amdan i ikesben tamussni, d amɣar azemni. Iferru timsal i yal win ad d-yerzun ɣur-s. Ttcawaren-t lɣaci. Acu kan d ahwawi. Ttilin iḍebbalen, iferraḥen, icennayen…atg. Dɣa, aṭas i yesɛedda Ccix Lḥesnawi dagi ɣur-s. Yecna maḍi fell-as yiwet n tezlit anda i as-yeqqar ‘’A ccix Ameqqran, a bab n lberhan meqqer’’. Yiwet n tikkelt, yenna-asen akk i yinaẓuren ad wwten akk ɣef yiwet n tikklet, amek wakken yenna i yimferǧen ad kkren akka ad ceḍḥen. ‘’. 

<p style="text-align: right;"> Hocine.Moula 

  
 Lwali amaynut n Tizi Uzzu, Mass Mohamed Bouderbali i d-yusan seg lwilaya n Sṭṭif, yexdem ass-nni n ahad 26deg tuber 2016 tirza-ines tamezwarut ɣer unnar, seg asmi yuɣal ɣef uqerruy n lwilaya n Tizi Uzzu. Deg tirza-ines tamenzut n lxedma, i t-yuwin ɣer ladayra n Maȃtkas anida i yessefqed aṭas n yisenfaren n unegmu n tama-a. Yerza ɣer umkan n usewseε n usqamu aɣerfan aɣiwan (A P C) n Maȃtkas, yerza daɣen ɣer taddart n Bourahmou, anidaiI yessaɣ lgaz n temdint i tikkelt tamezwarut i lfayda n yimezdaɣ n taddart-agi. Am wakken daɣen i iruḥ ɣer usalay n ufexxar aqbur n Maȃtkas. Issefqed diɣen tazeqqa n ssinima “Nedjma», d temkerḍit n tɣiwant, annar d tzeqqa n waddal. Ad d-nesmekti kan, d akken tamnaḍt-agi n Maȃtkas, tettidir lexsas meqqren deg yisenfaren n unegmu akked waṭas n yiḥricen n tudert tartar. Gar-asen: lbankat, iɣalen n usellek, takbanit n “Sonaelgaz», ssbiṭer, lexsas n waman…atg. D ayen i yeğğan imezdaɣ n ladayra n Maȃtkas, ad gren tiɣri srid i lwali n Tizi Uzzu, i wakken ad iger tamuɣli-is ɣer wayen ttidiren yal ass, yerna ad yelhi yid-sen. 

<p style="text-align: right;"> Adaoun Abdelghani 

  
 Ass-nni n larebɛa yezrin 27 deg waggur n cutember 2017, lewhi n 15h00 n tmeddit n wass i tebda s wudem unṣib tezrigt tis tẓa (09) n tfaska n uẓawan d ccna n teqbaylit i d-yettilin yal aseggas deg Uxxam n yidles n lwilaya n Bgayet. Yella-d deg wahil n wass-nni amezwaru n tfasaka-agi, yiwet n temsikent n umecwar n tezlit taqbaylit, tella-d deg umḍiq n temzikniyin n Uxxam n yidles Toas Amrouche. Syin akkin d yiwen n usiher (spectacle) i d-yewwin awal ɣef usnerni n tezlit taqbaylit seg tsuta taqdimt ar tsuta n wass-a. Ma seg 20h00 n yiḍ alamma d 23h00, tella-d yiwet n tmeɣra n ccna meqqren, sɣur ddeqs n yicennayen n lwilaya n Bgayet, gar-asen: Aomar Baïche, Aouhid Yousef, Djamel Chir, akked Hamel Saïd,…atg. Ma deg wass wis sin i d-yellan ass-nni n lexmis 28/09/2017, dɣa ɣef 09h00 n ssbaḥ tella-d temsizzelt n tfaska-agi. Ma ɣef 14h30 alamma d 15h00 d asarag ameẓyan deg ṭṭabla n umeslay s ṣṣenf n (Table ronde) ɣef umecwar n unaẓur-agi Lewnis Ayt Mengellat. Syin akin seg 15h30 alamma d 17h00 tella-d temlilit d umeslay d ucennay-agi n 50 n yiseggasen n ccna. Sakin seg 20h00 alamma 23h00, tella-d yiwet n tmeɣra n ccna sɣur 6 n yicennayen deg Uxxam n yidles Taous Amrouche, tayeḍ deg Uqbu seg 22h00 alamma d 23h00 sɣur 6 n yicennayen-nniḍen. Ma d ass-nni n lǧemɛa, i d-yellan d ass wis tlata n tfaska-agi, tella-d deg ɣef 09h00 alamma d 10h00 temssizelt n ccna deg uḥric-is wis sin. Ma ɣef 11h00 d asawen? yella-d usenɛet n yiwen n usaru i d-ixedmen agzul i tudert d yimuhal n ufennan-agi, i texdem tiddukkla tadelsant “War tillas” n Tuodja. Syin akkin lewhi n 14h00 d afella d asarag ameẓyan deg ṭṭabla n umeslay s ṣṣenf n (Table ronde) ɣef tezrawin yettwaxdamen ɣef unaẓur-agi Lewnis Ayt Mengellat. Ma seg 20h00 alamma 23h00, llant-d snat n tmeɣriwin n ccna, yiwet deg Uxxam n yidles n Bgayet, tayeḍ deg Amizour, sɣur 5 n yicennayen. Sendiḍelli n ssebt, 30 deg waggur n cutember 2017, yella-d d ass aneggaru n tfaska-agi. Deg tṣebḥit n wass, xedmen asmekti n yicennayen-agi Kheloui Lounès, Mohamed Azarzour, Kerbach Moussa, yella-d wannect-a seg 10h00 alamma d 10h30, sin ɣer-s ɣef 14h00, yella-d usarag d uskasi sɣur uselmad d umnadi Allaoua Rabhi. Ma seg 20h00 alamma d 23h00 n yiḍ, tella-d tukci n warrazen i wid i d-yufraren deg temsizzelt-a n ccna, syin ɣer taggara tella-d tmeɣra n ccna meqqren sɣur Amar Sersour, Ghilas Terki, Rahim Khelfaoui, Wissam, Salah Mebarki, akked wurrar n lxalat sɣur tarbaɛt Lehna.

  Ghani Amazigh 

  
 Tezga-d tɣiwant n Ait Chafaâ seg ugafa n usammer n ugerzu n Tizi uzzu. Teṭṭafar ɣer Uzeffun, tlul-d aseggas n 1985; ha-t-an, tura, zrin fell-s 31 n yiseggasen degmi i d-tella.

 Maca ar ass-a, ur tban ara d taɣiwant: yal tallit tettrajju ahat ad yili uselway-is ara as-d-yesbanen tafat fell-as xas akken tesɛa tizemmar akken ad d-tifrir gar tɣiwanin akk n Lezzayer. Ɣur-s ilel; snat n teftisin s wazal-nsen, Sidi Xlifa d lǧennet tameẓyant, tiẓegwa am Tigrin, Tala Meqqran, Bu-xruf, izuɣar, idurar , tiɣbula n waman …atg. S yigerrujen-a, yerna At caffeɛ, ha-tt-an gar tɣiwanin tineggura n Tizi uzzu, neɣ, waqil, d taneggarut. Ma nefka-d kan kra n yimedyaten ɣef waya , ad naf ar ass-a, abrid n ugerzu uṭṭun 159 mazal-it akken i t-id-teǧǧa Fransa. Yeqqim d udyiq, dɣa mi ara d-mmlilent snat n tkeryas, ilaq yiwet ad teḥbes. Mačč, daya kan, ula 60 n tmezduɣin i yettubnan, ugar n 5 n yiseggasen aya, ha-tent-an qqiment akken, ttrajjun-tent yimezdaɣ am wayyur n lâɛid. Rnu ɣur 100 n tḥuna i yuɣalen d axrib, ar ass-a ur tent-fkin ara xas akken sutrent-tent yilmezyen n tɣiwant-a, acḥal aya. Ula d tazeqqa n usejji yellan deg At caffeɛ talemmast, nezmer ad d-nnini tbedd kan. Ula d imejjayen yellan deg-s, ttawint-ten ɣer Uzeffun neɣ ɣer Uɣrib imi tettweḥqer tama-a. Wigi, d kra seg waṭas n yiɣeblan, acku amer dɣa ad d-nebder uguren n tɣiwant-a, ur nettfak ara akk. Ass-a, imezdaɣ-is ttinigen deg-s, tteffɣen-tt, acku yegzem-asen usirem i unegmu-ines. Ma d wid yeqqimen deg-s, ttemdeggaren d wuguren n yal ass. Wiss ahat ad d-glun yiseggasen i d-itteddun s kra n umaynut, ladɣa tifranin n tɣiwant 2017, gar-neɣ yid-sent aseggas kan. Nessaram ad d-glunt s tifrat. 

<p style="text-align: right;">  Tamsaout Tarik 

  
 Newara tecna γef tmeṭṭut, γef tayri, γef temsalt n tmaziγt, γef tmurt d yizerfan n wemdan, yerna mebla akukru, tekcem annar-agi n tẓuri s tefenṭazit. Tebda d tameẓyant di radyu n teqbaylit n tmurt n Lzzayer deg useggas 1960.

 Aẓar-is n temnaṭ n Iεeẓẓugen, lwilaya n Tizi-Wezzu, tlul ass 15 γuct 1945, isem-is aḥeqqani Ḥamizi Zahya. Tettidir akk d imawlan-is di Lqesba di Lzzayer tamaneγt.

 Asmi tella meẓẓiyet, Newara tessarem ad tili d tamεawent n tujya, maca lmektub yura akken nniḍen, imi yewwi-tt d webrid nniḍen, abrid n ccna. Deg useggas n 1963 tebda Newara tettḥelli-d amḍiq-is ger inaẓuren imeqranen n ccna, tazwara-ines di tedwilt n warrac imecṭaḥ n Abd Lḥamid Bali anda tecna tizlatin, gar-asent “afus n lεembar», syen di tedwilt nniḍen “music hall” n Ṭaleb Rabaḥ anda i d-tbeggen iman-is s ṣṣut-is εlayen, yeswahmen aṭas n yemdanen yesnen azal n wayagi swayes i d-tejbed tamuγli imusnawen imeqranen n uẓawan yecban Crif Xeddam.

 Crif Xeddam mi iwala tazmert tekseb Newara di ccna, ama deg wayen icudden γer ṣṣut-is neγ γer taγult n wamek tcennu, iwelleh-itt akken ad tecnu. Nettat tquder tikti is d-yefka Crif Xeddam i yellan deffir-s s lmeεawna meqren, ama s imeslayen ama s uẓawan ama s iwellihen, s waya tenjer abrid-is di tẓuri almi d-tufa iman-is di lebḥer lqayen, zeddigen n ccna.

 Di tagara n iseggasen n1960, Newara tecna d waṭas n icennayen yesεan azal meqren i tẓuri tazzayrit am Mğahed Ḥamid, Ben Muḥamed, Ḥsen Σebbasi, Ḥsen Mezani, Mhenni, Maεtub ….atg.

 Nuwara ur teḥbis ara deg unnar-agi kan n ccna, tekcem annar nniḍen n tẓuri wagi d amezgun. Deg useggas 1969 turar deg waṭas n tceqqufin umezgun di radyu n teqbaylit ar yidis n Mhenni, Acruf Yidir&amp;hellip,; deg useggas 1970 tesεa tadwillt iwumi tsemma “urar n lxalat”.

 Newara tcennu s tayri, tḥemmel aṭas acewwiq, akken tḥemmel daγen tacennayt n teqbaylit Wrida deg yiseggasen n 50 ar 60. Ger tezlatin tecna “win εuzzeγ yeğğa-k iruḥ», “a tin yuran deg yixef-iw”&amp;hellip,; ma tid tecna d Crif Xeddam a naf “nemfaraq ur nemxemmam», “ula d nek yuεar ad ttuγ»,… mebla ma nebder-d tizlatin nniḍen imi timkkarḍit-is d tamerkantit, ulac acennay ur nessarem ara ad tecnu yid-s, s leḥdaqa-ines teṣṣaweḍ a d-teslal assaγ iğehden gar-as akk d wid tt-iḥemlen.

 Deg useggas n 1967, tebda txeddem timeγrawin n ccna d Crif Xeddam deg waṭas n temnaḍin n tmurt n Lzzayer, a d-nebder Lzzayer tamaneγt, d temdinin yecban Wahran, Tizi-wezzu, Bgayet, …dγa tameγra-ines taneggarut texdem-itt di temdint n Tizi Wezzu deg useggas 1996 anda d-usan d luluf n yemdanen akken ad walin tameγra-yagi.

 Ussan iberkanen i tedder tmurt n Lezzayer tagara-yagi, Newara tḥuza-tt aṭas temsalt-agi, ladγa timenγiwt n unaẓur ameqran Maεṭub Lwenas, imi yella d yiwen ger wid tḥemmel nezzeh, yeğğa-yas-d yiwen yilem imi tḥus s waṭas, ur tezmir ara ad twali ula d aẓekka anda yettwanṭel. Nezmer a d-nini d akken tuget n yinaẓuren neγ yineγmasen d imaγnasen yeγlin d asfel γef tugdut d wid tessen, d wid tesεa assaγen, ayagi yeğğa-d deg-s lğerḥ d ameqran.

 Newara d yiwet n tmeṭṭut i iḥemlen, neγ yekkaten aṭas γef tmaziγt, γef tlelli, γef izerfan n wemdan sumata. Tizlatin i tcennu d ayen tettḥussu, d ayen tettidir d wayen tessaram.

<p style="text-align: right;"> Islam Bessaci 

  
 Larbi Yahioun, mačči kan d aselmad n tmaziɣt, meɛna yeddem ula d tira. Yelha-d s yal tawsit n tsekla tamaziɣt. Yura tamedyazt, tamezgunt akked yidlisen-nniḍen. S lferḥ ameqqran i d-yerra i yisteqsiyen n Uɣmis n Yimaziɣen.

  Aɣmis n Yimaziɣen: amek i ak-id-tusa tikti tamezwarut deg ubrid n tira? 

 Tira d tikci am tikciwin-nniḍen i yezmer ad d-lalent deg umdan. Am yimura akk yellan, yal mi ara d-tejbu kra n tekti s allaɣ-iw, yewwi-d fell-i ad tt-aruɣ akken ur tettruḥu ara. Ladɣa imi s teqbaylit i ttaru&amp;gamma,; acku d tira kan i izemren ad teḥrez tutlayt akken ur tnegger ara, akka tikkelt d asefru, tikkelt d tabrat, tikkelt d amagrad, almi i d-ufiγ iman-iw kecmeɣ annar n ufares, dγa ssuffγeγ-d 4 n yidlisen.

  D acu i d tamentilt i ak-yeğğan ad taɣeḍ abrid n tmedyazt? 

 Tamedyazt d taẓuri i d-yessenfalayen tidmiwin d yiḥulfan n yal amdan. Nekk, asmi akken i d-tuki tayri deg wul-iw, i d-tedda tmedyazt yid-s. Dɣa segmi lliɣ deg uɣerbaz alemmas i bdiɣ tira n tmedyazt xas ulamma urǧin ḥsebeɣ iman-iw d amedyaz. Maca ufiɣ-tt d allal n usenfali i d-yessenṭaqen ayen akken yeffren deg wul. Tamedyazt, tessawal i tayri d ccbaḥa yellan deg ugamma. Dɣa tessenfalay-itt-id s wawalen d tunuɣin i icebḥen. Akka i bdiɣ tamedyazt, syin uɣaleɣ ttaruɣ tamedyazt n tesrit. D tamedyazt yerran azal ugar i tekti mačči i talɣa d tmeɣrut, dɣa deg useggas n 2014, ssuffɣeɣ-d adlis-iw amenzu n tmedyazt win i wumi semmeγ “Tayri n umedyaz”, yeffeγ-d ɣer HCA.

  Acu n yisental iɣef tettaruḍ tamedyazt-ik? 

 Akken i d-nniɣ yakan, tuget n yimedyazen ssefrayen ɣef tayri. Ihi ula d nekk ur iyi-izgil ara waṭṭan-is. Asefru-inu amezwaru, d asefru n tayri, semmeɣ-as “ Yebγa”, deg-s qqareɣ-as: 

  “Yebɣa wul ad am-yini, iḥemmel-ikem deg-m yeɛceq. Deg-s tezder tsussmi, uggadeɣ ad yeṭṭerḍeq.  

  Yugi ad i yi-ihenni, d kemm kan i yettmenni. Ar ɣur-m i yettwali am yiṭij mi ara d-yecreq…” 

  S usmedyez tuɣaleḍ ɣer uselmed syin akkin ɣer usizreg n yidlisen… 

 Tamedyazt d taẓuri i d-yettlalen deg wul n unaẓur (amedyaz). D nettat i d-yusan ɣur-i, mačči d nekk i inudan fell-as. Ma d aselmed, wa d amahil-iw yerna d nekk i inudan fell-as, acku segmi i d-wiɣ BAC, i ferneγ ad lemdeγ tutlayt d yidles amazi&amp;gamma,; acku ffudeɣ aṭas tutlayt-iw d yidles-iw imi ur ten-ɣriɣ ara s kra kkiɣ deg tesnawit. Yewweḍ-s wass, ffɣeɣ-d s ugerdas n turagt, syin mi rebḥeɣ deg temsizzelt n yiselmaden, dɣa bdiɣ aselmed, u aql-i deg-s ar ass-a. Sselmadeɣ, u ttaruɣ diɣen ama deg tɣamsa, ama d idlisen i d-ssuffuɣeɣ akka deg yal tikkelt, imi ar ass-a ssuffɣeɣ-d 4 n yidlisen s teqbaylit u ɣef teqbaylit, u mazal isenfaren-nniḍen.

  Ahat tusa-k-id tekti n tsuqqilt s teqbaylit ɣer tefransist neɣ seg tefransist ɣer teqbaylit neɣ ala? 

 Tidet kan, aṭas n yisenfaren n tsuqqilt ɣer teqbaylit i yellan deg wallaɣ-iw. Llan wid i bdiɣ yakan, amedya deg tsekla, suqleɣ-d ixef amezwaru n wungal “Le livre de la jungle” (Moogli chez les loups), n Redyuard Kipling, acku d yiwet n tmacahut i yi-izzuznen seg temẓi, yerna ḥemmlen-tt akk yigerdan. Maca leqdic-iw ameqqran deg unnar n tsuqqilt, yerza idlisen ussnanen, amedya n tesnimant d tneflit tudmawant (psychologie et développement personnels”, aql-in ttheggiɣ adlis ɣef usentel-a.

  Amek armi ukuẓ n yidlisen, rrebεa n tewsatin n tsekla yemxallafen? 

 Yal amaru ɣur-s taɣẓimt d yiswi n tira-ines. Nekk ttaruɣ i lmend n wayen tesra tutlayt akked tmetti. Adlis-iw amezwaru d tamedyazt, yis-s i neǧreɣ abrid n tira, “Tayri n umedyaz”, yeffeɣ-d ɣer Usqamu Unnig n Timuzɣa (HCA), deg useggas n 2014. Syin, rniɣ-d tamezgunt “Lewsaya n baba”, deg 2015 d taceqquft i yettwessin ɣef tegmat d tdukli. Imi walaɣ belli tawsit-a, txus nezzeh deg unnar n ufares s teqbaylit, ula d iselmaden ur ttafen ara timezgunin ara sslemden i warrac-nsen deg uɣerbaz. Sakin, ssuffɣeɣ-d amnir i wumi semmeɣ “Abrid ɣer ukayad n Tmaziɣt” deg 2015, akken ad yili d allal ara iɛiwnen inelmdaen yeqqaren Tamaziγt, ladγa wid i yettheggin i yikayaden unsiben BEM akked BAC. Ussan-a, ssuffɣeɣ-d adlis-iw amaynut, win i wumi semmeɣ “Taqbaylit, iles d yidles”. Adlis-a, ifaz ɣef wayen akk i d-ssuffɣeɣ uqbel, acku, tamezwarut, d tazrawt, yebnan ɣef unadi ussnan deg unnar n tutlayt d yidles n teqbaylit, tis snat, d adlis i d-yewwin s telqay ɣef yidles n uɣref Aqbayli, d wayen akk i as-yefkan udem n uɣref, ama d tutlayt, ama d tasekla, ama d timetti, ama d amezruy, daymi qqaren : “Aɣref mebla idles am umdan mebla iles”. 

  Σecra n tesyar deg yiwen n ulemsir, amek armi ten-teḥyiḍ akk (aselmed, tira, isaragen, anadi, taɣamsa, tasnimant…)? 

 Zgiɣ qqareɣ d yiman-iw: ‘’agamma yerra-yi d win akken ur lliɣ ara, d acu kan ass-a, uɣaleɣ d winna’’. Aselmed d axeddim-iw, d aɣrum n twacult-iw am nekk am yiselmaden-nniḍen. Ma d tira d yisaragen d leqdic-iw deg umussu adelsan, annect-a, xeddmeɣ-t s tayri d yiseɣ i sɛiɣ ɣef teqbaylit. Ur zmireγ ara ad iliɣ d aselmad n teqbaylit, war ma lliɣ d ameɣnas-is. Annect-a, yella deg yidammen-iw, umneγ yis-s dɣa ttnaɣeɣ fell-as. Ma d tasnimant akked tneflit tudmawant, xas ulamma ɣur-i agerdasdeg tesnimant n ugrud deg useggas n 2012, maca almi d asmi i xedmeɣ asileɣ ɣer sin yimussnawen, yiwen seg Fransa, wayeḍ seg Canada s lmendad n tesbeddit Tiregwa n Canada, tura aql-i ttekkiɣ deg yiwet n Tiddukkla Talsant i yettɛawanen imuḍan d wid yenxessen. Nekk seg tama-w d amussniman (psychologue), xeddmeɣ isaragen deg unnar-agi n tmussnimant.

 Ayen i yi-yeǧǧan zemreγ ad sddukleɣ gar yimahilen-a akken ma llan, d tayri akked lebɣi ɣef waya, amdan ma yebɣa kra, yezmer ad t-yexdem u ad t-yaweḍ, bɣu kan !

  D acu i d rray-ik ɣef tmedyazt sumata u ɣef tmedyazt taqbaylit? 

 Tamedyazt taqbaylit n wass-a, tedda ɣer sdat aṭas, dɣa tegla-d s umaynut, ama deg uswir n talɣa, ama deg uswir n uɣanib. Tamedyazt tamirant simal tettnerni, simal tettawi-d ajdid yid-s. Tajmilt ad tuɣal i yimedyazen d tfaskiwin n tmedyazt yerran azal i yiḥeddaden n wawal d usefru.

  Amek i ilaq ad yili umedyaz neɣ umaru? 

 Amedyaz neɣ amaru d amdan uqbel kra yellan. Yeqqar-d ayen yettḥulfu d wayen yettidir deg tmetti, maca tira yewwi-d ad tezger i tlisa-a n yiḥulfan akken ad d-tini ayen yebɣa ugdud, acku amaru yettaru i ugdud ara t-yeɣren, ara t-yesneqden. Amaru, ilaq ad yili d agensas (win i yettmetilen) n tmetti ideg yettidir d tmetti iɣef yettaru. Ɣef waya, qbel ad yaru, yewwi-d ad ifek i yiman-is 3 n yiseqsiyen: d acu ara yaru? Ayɣer ara yaru ? Iwumi ara yaru ? Mi d-yerra ɣef yiseqsiyen, tefra deg wallaɣ-is, imir-nni yezmer ad yebdu tira, yerna ur ikeffu ara akk ma yebɣa.

  Ma nuɣal-d ɣer tsekla d tultayt n tmaziɣt, d acu i d tamuɣli-k ɣef yidles d tsekla tazwawt? 

 Ma nemmeslay-d ɣef tsekla tamaziɣt, yewwi-d ad d-nini tasekla taqbaylit. Acku d tagi i yeṭṭfen amḍiq-is deg unnar aseklan n tmaziɣt, u ma nuɣal-d ɣer wayen i d-yeffɣen, gar cwiṭ d waṭas, yella wayen yessefraḥen : llan wungalen, tullisin, llan yimawalen uzzigen, llan yidlisen n tussna am tusnakt, tfizikt akked tdamsa…atg, ttwarun s teqbaylit. Yella usirem d ameqqran, imi tutlayt simal tettaẓ ɣer sdat, d timetti kan iɣef d-yewwi ad teddu d usnerni-ines akken ad nessiweḍ tutlayt-nneɣ s anda akken uwḍent akk tutlayin i d-yufraren deg ddunit.

  Tamaziɣt, tuweḍ ɣer uswir-is neɣ ɣer umkan i as-ilaqen neɣ mazal imi kečč d aselmad? 

 Yella wayen yessefraḥen, imi ass-a, tekcem s iɣerbazen, qqaren-tt warrac, tteffɣen-d yiselmaden seg tesdawit, tella ula d ddukṭura, annect-a d afud i tutlayt akken ad tennerni ugar u ad taɣ amḍiq deg tmetti, maca drus, acku ur as-yettunefk ara wazal i tuklal, tettwaḥqer sdat n tutlayin yecban taɛrabt d tefransist, rnu ɣer waya, adabu azzayri ur as-yefki ara allalen i teḥwağ akken ad teddu ɣer sdat ugar. Rnu ɣer waya, ula d timetti testehza, xas llan yimyura, tteffγen-d yidlisen yal ass, maca drus n wid i yeqqaren, annect-a, yessefcal imyura u yessenqqas deg wazal n udlis yettwarun s teqbaylit.

  D acu tessewjaḍeḍ ɣer sdat? 

 Tidet kan, ɣur-i aṭas n yisenfaren. Aṭas n yidlisen i ttheggiγ akka ar sdat, maca gar wid ara iwejden i useggas-a, ad d-bedreɣ, tazrawt n tezlit tamḥaddit n Ferḥat Imaziγen Imula. Ammud n tullisin d wungal, u mazal lxir ar sdat …atg. Skud allaɣ yettfuru, afus yettaru, ad ilin yidlisen, awi-d kan ad ilin yimeɣriyen.

  Awal-ik n taggara… 

 Ad ak-iniɣ tanemmirt tameqqrant i kečč ɣef tdiwennit-a, tanemmirt akk i wid i iqeddcen deg uɣmis n La Dépêche de Kabylie, ladγa deg uḥric n teqbaylit, afud iigerrzen deg yisenfaren-nwen. Tanemmirt.

<p style="text-align: right;"> Yesteqsa-t Adaoun Abel Ghani 

  
 Timlilit Tis 8 N Tmedyazt tamaziɣt N Sumam ara ad yilin gar 25 ɣar 28 decmbre 2014. d tajmilt i Tiziri d Lahlu .Ikra n tin neɣ win yebɣan ad yettikii deg temlilit n tmedyazt tis 08 tamaziɣt n summam i d tesuddus yall aseggas Tiddukla Itri Adelsan N Weqbu ad d yazen qrad (03) n yisefra ara d yettwarun s tlatinit s ttawil n uselkim send 15 decembre 2014, akken ad ara d aɣ tessifsem fell-aɣ yewwi-d ɣef kra n win ara d yaznen ur d isedday ara isemi-s ɣef iseffra, ad yernu ad aɣ-d imud (fiche technique) tikkist n tlalit-is anida ara d yini isem-is, tansa ines, utun n telefu , ma yella yettiki ya deg tfaskiwin n tmedyazt, ma yella yewwi arrazen neɣ ala, ma yessufeɣ-d imuden n yisefra, ad irnu d izwal n yeḍrisen ara d yazen. yettili wefran amezwaru send timlilt taseqqamut n wefran d nettat ara aɣ d imudden ismawen n wid imi ara nazen akken ad d tikkin. Azen-t-d ɣar tansa a <a class="__cf_email__" data-cfemail="e4b0858981809d859e90d6d4d5d0a49d858c8b8bca8296" href="/cdn-cgi/l/email-protection">[email protected]</a>

 I usteqsi tzemmrem ad tessiwlem ɣar wuṭṭunen a : 0775545776 akk 0772650015

  
 Tagara n ddurt useggas yezrin, ass n 28 dujambar 2015, amyaru asdawan s snat n tutlayin (Taεrabt d Tefransist), amusnaw Amin Zawi yella d inebgi n tiddukla tadelsant Tiεwinin n Wizgan, id-iheggan yiwet n temlilit n tsekla s usentel « Tasekla d talsiwin yemgaraden di Lzzayer », s uzenzu s ibudan n yedlisen-is deg wexxam n yedles Ferrat Remḍan n tγiwant n Wizgan, anda iḥedren deqs n yemdanen i ḥemlen tasekla xarṣum inelmaden n tsedawiyin yemgaraden am tubiret d Tizi-Wezzu. Amin Zawi yussa-d akked umdakkel-is Yussef Merraḥi, yiwen umusnaw u d amyaru i yetwasnen aṭas deg aḥric n tseklaqbel ad-yebdu umsarag timlilit-is, yerra tajmilt i ugrewliw Ḥussin At-Ḥmed i tewwi tmettant ddurt-agi yezrin, akked umdakkel-is Cerif Mesεuden, anemhal n wexxam n yedles Ferrat Remḍan n tγiwant n Wizgan i tewwi tmettant deg seggas n 2010. Syen Amin Zawi akked Yussef Merraḥi sḥasfen aṭas γef yemḍebren εlayen n lwilaya n Tizi-Wezzu d temnaḍt n Wizgan i iqarεen asarag n Racid At-Σli Uqasi id-hegga niqal tiddukla-agi Tiεwinin ass n 19 dujambar n useggas yezrin 2015, seba n usentel n usarag « . Γef temsalt-agi, amin Zawi yenna d akken adabu n Lzzayer n useggas n 1962 i yellan ar as-a, imi bγan ad-qnen tikmamin i yemdanen, bγan ad-qarεen imusnawen id-yettaken tidett d lbaḍnat yefren i yemdanen, maca γas akken llan wugguren-agi, amennuγ d win ara-ikemlen. Dγa seg seggas n 1962, tasekla tazzayrit tuḍen, muḥal tggar asurif meqren γer szdat am tsekliwin n lbarani, acku xelqen-d miḥyaf ger tutlayin, bγan ad-snarnin di taεrabt, ma d tamaziγt tettwarkeḍ s lebγi-nsen, maca γas tettwarkeḍ muḥal temmut, iẓuran-is mden, gman, reṣṣan di tmurt deg acḥal leqrun-aya. Syen yenna Amin Zawi  » usmaγ aṭas imi ur sinaγ-ara tamaziγt » imi imawlan-is d lejdud-is d imaziγen d icelḥiyen n tlemsan. Syen yuγal yenna d akken tutlayt n taεrabt tezmar ad-tengar sya d afella imi ur tesεi-ara lsas iṣeḥan. Dγa yefka-d yien n ttbut di temlilit n tγamsa n yiwet n tilizri, anda is-d-yenna yiwen n unaγmas d akken tutlayt n taεrabt tettwaḥqar di tmurt n Lzzayer. Syen amyaru Amin Zawi yerra-as » D tutlayt n tmaziγt i ittewḥeqren si 62 ar ass-a, mači d taεrabt, adabu yefka akk ttawilat i yiwet n tutlayt tayeḍ iḥarmitt, ayen miḥyaf-agi ? ». Amsarag yemeslay-d γef deqs n tγarmiwin yemgaraden, d umecwar id-yewwi di tsekla d wugguren id-yettaf s zdat-s, acu kan yenna d akken aḍar iteddun yeṣawaḍ, ur d-yewwi ara aneggen deg uḍref, naγ anebru i tilla.<span style="white-space: pre;"></span>

<p style="text-align: right;"> Islam Bessaci 

  
 Yennayer d tiwwura n useggas imaziɣen d ansay yellan deg waṭas n temnaḍin n tmazɣa , asfugel-ines iɣelli-d ass n 12 di ( janvier ) n yal aseggas anda imaziɣen merra xeddmen timeɣriwen ilmend useggas amaynut n yimaziɣen 2966 dacu kan asfugel-ines yemgarad si temnadt ɣer tayeḍ meḥsub di tamiwin n tmazaɣa ama leqbayen , icawiyen , imzabiyen imi amenzu n yennayer ur yezmir yiwen ad t-yezgel d agi ɣur-neɣ imi d tagnit ideg tettemlil tassa d way turew d ass ideg ttmezren akk iɛeggalen n twacult : atmaten , tiysetmatin , ilmeẓyen … yerna yettili uqesser akk d taḍsa d unecraḥ , dayen yeǧǧan akk imaziɣen sfuglen tagnit-agi gar-asent ad d-naf tasdawit n tubiret agezdu n tutlayt d yidles amaziɣ s lmendad iɛeggalen n umazday imani n tutlayt d yidles amaziɣ anda i heggan yiwen leqdic d amerkkanti s wazal azal n rebɛa wussan imi ula d nutni smektand amenzu n yennayer s yiwen umahil d ameqqran ɣas akka ulac afus lemɛawna s ɣur yimḍebren n tseddawit ladɣa iɛeggalen ugezdu n tmaziɣt ḥaca tazeqqa iserragen id asen-d fkan imi tamsalt teɛna akk izzayriyen s usfugel n yennayer , ameɛna inelmaden bɣan ad d-smektin tagnit s tebɣest nsen jemɛend idrimen s ɣur yinelmaden iwakken ad ttekin di tmeɣra yecban taggi anda sawḍen xeddmen isarragen , ticeqqufin umezgun id yewwin awal ɣef umezruy n yennayer amek id yella d wamek id yewweḍ ɣer tizin wass-a , am wakken llant-d lemwakel n wansayen i yettwasnen di tmetti taqbaylit ma yella d amahil ad at-naf yebna ɣef yissaragen id yewwi hamid Brahimi d aselmad n tmaziɣ akk d ussarag nniḍen s lmendad Noureddine Bellal d aselmad deg ugezdu n tmaziɣt di tseddawit n tubiret anda id meslayen ɣef umezruy n yennayer annect-agi yella-d ass amezwaru , Ma yella d ass wis sin yiwen ussaru s tmaziɣt s yin akkin ikemmel leqdic ami d rebɛa n tmeddit s tceqqufin n umezgun s ɣur kra n trebbuyaɛ ama d tiḍ unecraḥ akk d teḍsa daɣen tid n umezruy n yimaziɣen daɣen tella yiwet n trebaɛt n cḍaḥ s ɣur watmaten-neɣ itergiyen sbegnend ansayen nsen s cḍaḥ rnu ɣer waya amahil ur yeḥbis ara kan dina ikemmel sin wussan n nniḍen imi ass n ttlata ass 12 si yennayen d ass n yimaziɣen tella-d yiwet n tmeɣra tameqqrant s iḍebbalen dacu kan tasebḥit yella wurrar n yidles s kra isteqsiyen ɣef tektiwin akk d tmusniwin ɣef tutlayt n tmaziɣt anda ttekkin rebɛa yegrawen yal agraw i yiman-is s lmendad 4 inelmaden i yiwen ugraw ad d-rren tiririt ɣef isteqsiyen ma yella d tameddit tkemmel tmeɣra s iḍebbalen , Ma d ass aneggaru kemmlen ahil-nsen s yiwet n tmeɣra tameqqrant s waṭas inaẓuren d ilmeẓyen akk d kra n trebbuyaɛ id -yerzan seg at mlikec akk d at leɛziz d yiwet n tlemẓit iwumi qqaren nessrine id yecnan s teqbaylit ami d tameddit , dacu kan ayen ifazen di tegnit -agi n yennayen ɣas akk amazday imani n tutlayt d yidles amaziɣ mmugren aṭas d ugguren d lexsas n wallalen iwilmen ladɣa si tedbelt n tseddawit d ugezdu n tmaziɣt ameɛna s tebɣest d ufus lemɛiwna inelmaden sawḍen ad d- sfuglen ad smektin amenzu n yennayer imaziɣen s wayen izemren . 

<p style="text-align: right;"> Abdelhak Menas 

  
 Ass n sed 16 deg yulyu 2016 i bdan ad lemden amek ara heggin iman-nsen i uselmed deg yiɣerbazen yemxalafen deg Tizi Uzzu. Ɣef waya, heggan-d iman-nsen ama d iselmaden-agi d-irebḥen deg temsizzelt , ama d wid ara ten-yeslemden. Iselmaden n uɣerbaz amenzu, yewweḍ umḍan-nsen 464, gar-asen 30 d iselmaden n tanga n tefransist , akked 434 d iselmaden n tanga n taɛrabt. Iselmaden-agi n uɣerbaz amenzu ad ten-slemden neɣ ad ten-silɣen yimaswaḍen n tangiwin (matières) yemgaraden, d yimaswaḍen n tadbelt (administration), wigi ayen yeɛnan aɣerbaz amenzu. Ad ɣren deg uɣerbaz alemmas n Draɛ Ben Xedda n watmaten Ḥeddad. Ma yella d iselmaden ara yesseɣren deg uɣerbaz alemmas akked tesnawit, amḍan-nsen 421, ad lemden deg tesnawit n Ʃabban Renḍan n Tizi Wezzu , ad ilin yiselmaden n uɣerbaz alemmas d tesnawit, ad ten-silɣen yinemhalen ( directeurs) ,n tesnawiyin neɣ n yiɣerbazen imenza akked d imaswaḍen n tangiwin d tideblin ( matières et administrations) d yiselmaden n usileɣ ( formateurs). Rnu daɣen iderrasen ( censeurs). Ad bdun almad seg 16 almi d 28 yulyu 2016, asileɣ n yiselmaden-agi ad idum 15 n wussan , sakin ad as-nefken tikciwin-nsen( affectations). Akken ad ẓren anida ara slemden ,seg wayyur n cutember d afella. Yerna asileɣ -nsen mačči dagi i yekfa imi mazal-asen ad ɣren deg wussan n yimuras n tegrest , 15 wussan. Syin d imuras n tefsut 15 n wussan. Akka dayen ad d-awin yiwet n tferkit n usileɣ (attestation), ad ilin ula d iselmaden yeffɣen seg uxeddim akken ad asen-fken afud ad bedden ɣur-sen. Isalen-agi, yefka-aɣ-ten-id Mass Lazib Farouk aderras n tesnawit n yiɛezzugen Sehoui Aldjia , afud igerrzen i yiselmaden n Tizi Uzzu .

<p style="text-align: right;"> Zakia Ben yahia 

  
 Yir lexbar id-yaγlin am siεqa, tasebḥit n wass n lğemεa 09 tuber 2015. Agerruj n tẓuri n teqbaylit irruḥ, taftilt yeḍwin tizlit d yidles aqbayli texsi, wagi d acennay Meẓyan Racid, taεwint n tẓuri ideg uggmen wid yeffuden, i yeswen wid icaḍen taqbaylit. Yemmut di sbiṭar n (Parnet) di Lezzayer tamanaγt mbaεd aṭan it-yeṭfen γef teγzi n wacḥal n yiseggasen.

 Meẓyan Racid, d timkarḍit n umaṭṭaf wis ssin di rradyu taγelnawt n teqbaylit, yejmaε deqs n yiḍebsiyen n tezlatin n teqbaylit s isental yemgaraden akked tsawar n yinaẓuren, illul ass n 27 furar 1944 di tama n (La Casbah) Lezzayer tamaneγt, aẓar-is n tmurt n leqbayel, imi mawlan-is n taddert n At-Yaḥya tamnaḍt n uzeffun. Meẓyan Racid issem-is aḥeqqani Mḥamed Yala, yettewreba-d deg irebbi n yinaẓẓuren meqren, syen yefka tamusni-s iwid yettnadin fell-as, yesselqem-d acḥal d axalaf. Yura deqs n yeḍrisen i icennayen meqren n teqbaylit, s yisental yemgaraden, am « Ssendu » i yecna ucennay Yidir, ak-weṣṣiγ a mmi Σzizen » i tecna Newara, « Lmaḥna-w » i yecna Qasi Abjawi, « Aḥeddad n At-Yanni » i yecna Sami el Ğazzayri, « Faḍma n Sumer » i tecna terbaεt Tagrewla. 

 Tamedyazt n Meẓyan Racid d tazedgant u d talqayant, yeṭṭef-d afus i tmedyazt taqbaylit di tsuta yezrin, yeṣṣaweḍ-itt-id i tsutiwin i d-iteddun, yerna deg ubrid hrawen. Si tama niḍen, Meẓyan Racid yessufeγ-d tidwilin di radyu taγelnawt n teqbaylit, ger-asent « Iγennayen n Uzekka » akked Crif Xeddam, « Rreḥba n Ssuq, « Aγerbal Imcarcar », « Ssbaḥ Lxir » akked Ben Muḥammed akked tedwilt « Lkar N Tizi N Tlata ». Deqs n tejmilin is-yuγalen di tudert-is deg yiseggasen-agi ineggura, am wesqamu unnig n timmuzγa, Rradyu d Tiliẓri taγelnawt. Meẓyan Racid yettawḍel di tmeqbart n Lεalya di Lezzayer tamanaγt di laεmer-is 71 n yiseggasen, s leḥdur n twacult n tẓuri d yedles n teqbaylit d Lezzayer sumata.

<p class="has-text-align-right"> Islam Bessaci 

  
 Amwan (lexrif) iɛeddan, imezdaɣ n Teɣzut, i d-yezgan gar Kefrida ed Ayt Idris s wazal n 50 n yikilumitren seg Bgayet, ur ǧǧan i win ara cettkin s usḥissef skud iḥullam n magu ur asen-ǧǧan ala tagnant (taqecwalt) ad tt-id-megren seg tejnanin timeqqranin n tferkiwin-nsen. Taluft-a, seg tama d tisuham acku ur yennum yiwen i yisallen am win ala tura, seg tayeḍ, d agaman waya, skud d agama s timmad-is i yebɣan ad d-yili. Imi nuḥen s waṭas yibkan deg temnaḍt-nni n tmerrit, ineggura-a ẓerren iman-nsen d nutni i d babat n tmeyyatin n tegrurin i yettwaẓẓan din. Akken ma llan ttɛewwilen ur ttkukrun, yal mara ssemṭayen yibexsisen neɣ wwan dayen, ad ten-tafeḍ deg tecwawin tetten amur i asen-yefka ugama. Yal aseggas deg wakud n tbexsisin, imexluqen-a imdukkal n umdan akken qqaren, werǧin ṭṭfen ifassen-nsen ur ten-gran i yal iɛiref neɣ i tal tagrurt i walant wallen-nsen. Imezdaɣ babat n tegrurin-a i asent-tetten yiḥullam aql-iten ḥaren mačči ciṭṭuḥ, ur ẓrin amek ara zemren ad frun aɣilif-a skud yekka-d seg yiɣersiwen i izedɣen agama, ihi d awezɣi ad ten-qerrɛen seg umḍiq anda ttidiren, ɣas ma yella, akken i d-nniɣ, ur tettɛedday dima tmegra-nsen anect ssaramen, imi iddew ur yessin ad icuḥ i tegrurt – n ubifar neɣ n uberkan neɣ n ujanǧar neɣ …- ma ifat ini-att iqessaɛ-as deg tqelmunt. Dɣa d ayen i yeǧǧan kra n yimezdaɣ-a yellan d iseflan ttxemmimen ad sseɣlin akk tigrurin-nsen i sɛan din, wiyaḍ gezmen-tent yakan ur ǧǧan aseklu, bac ad ẓẓun ireẓẓi (taferka) d tazerraɛt tayeḍnin deg ur d-ttxuṭen yiḥallumen-a am yirden neɣ d timzin. «Kra win yergen ɣer Kefrida ad ten-iwali caṭen deg umḍiq-nni mu ssawalen Taɣzut. Ma deg lexrif, tigrurin merra n medden ttuɣalent d ayla-nsen». Aya yenna-t-id yiwen n umezdaɣ n Kefrida.

  Ur yuksan ḥedd i t-yuɣen 

 Ma yella ibkan gran d tagara n tegrurin n lexla aya ira ad d-yini dakken iḥuza-ten laẓ akken ilaq, ahat imi tawennaḍt tebdel almi i d-yella uxrab akuluji (déséquilibre écologique), acku tagella tamenzut n yibki asenf n magu, d iferrawen, iferṭẹṭṭa, iɣwawen, abelluḍ…atg. Maca skud ur ten-ufan ara iwakken ad ttuqennɛen, rran ɣer tbexsisin ara ad ten-isheddnent ad ten-sellkent seg tmettant seg laẓ. Ad d-nerr awellih dakken, d iḥullam-a gedged n yiwen n wadeg, yettusemma gar Ayt Idris ed Kefrida, i gran i uḥdil n uɣrum deg ufan. Tella tesres-it tmeṭṭut yetteḥrurud deg ukanun n taddart, tekcem kan i uxxam i d-tawi kra, azal n 10 n tsinin (secondes), mi d-tuɣal yenɣa-tt ubhat mi teẓra aḥdil-nni ccleqfen-t yiḥullam yeggra-d ihi gar yifassen-nsen. Seg wanect-a ad d-negzu belli atan ziɣ yeḍḥa-d laẓ d aɛdaw-nsen amezwaru, acimi ihi i d-ttarran ɣer wayen yellan n umdan kit? Awaẓer ur jeqqun. Am d asellak-nsen aneggaru.

  Deg umaḍal merra, aql-iten deg umihi n tnegrawt 

 Ula d Tuddsa Tagreɣlant n Uḥraz n Ugama (Union Internationale de la Conservation de la Nature (UICN), tenna-t-id yakan acḥal n tikkal. Ibki n magu yettidir taggara-a yiwet n tudert qessiḥen mliḥ, almi yettuneḥsab gar yiɣersiwen i iteddun ad ɣiben. Tamentilt (tasebba) n waya, kra d asenfel i d-yellan deg ugama, kra daɣen d ayen i d-yekkan srid sɣur umdan. Tisebbiwin i d-yekkan seg umdan d mi i tt-ireyyaɛ i twennaḍt, dɣa yessexreb tamḍiqt anda yella yettaf iman-is yibki. Rnu ihewwel-it ula d ahewwel, ur t-yeǧǧa ad yettkel ɣef yiman-is akked tgella-s, ma neẓra belli yettak-as tagella-s netta yal mara ad t-yemlil, am lxebz, tigufriḍin, lkawkaw, ed kra yellan d tiẓeḍt, netta ibki yesɛa ahil n d ayla-s n tgella. Tin irennun i ɣur-s, asenf-a n yibki n magu, ala win ay d-yeggran yettzemmil s yisem-is Taferka n Ugafa. Yesḥissif waddad ugar daɣen mara neẓra belli llan kra n medden ttagen yes-s adellel neɣ teṭṭfen-t-id ad t-sqedcen i tnezzut (commerce), ad as-tiniḍ d taɣawsa i yella ur d iẓiɣer.

<p style="text-align: right;"> Mhenni Xalifi 

  
 La direction de l’éducation de Béjaïa organise, le 3 décembre prochain, un concours pour l’accès à certains postes relevant du secteur. Sur les 193 postes à pourvoir prochainement, la direction de l’éducation a reçu 9 551 dossiers répartis comme suit : 2 937 dans les communes de la vallée de la Soummam, 2 423 dans les régions du Sahel et 4 191 au niveau du chef-lieu de wilaya. Les postes à pourvoir par voie de concours et examens professionnels auxquels prendront part ces milliers de nouveaux diplômés des universités, concernent les fonctions d’économes (30 postes), sous-intendants (44), superviseurs d’éducation (70), conseillers d’orientation scolaire (27), assistants documentalistes et archivistes (22). Le nombre important de postulants aux concours et examens professionnels qu’organisera, début décembre, la direction de l’éducation de Béjaïa témoigne du taux de chômage chez les jeunes diplômés de la wilaya. Une wilaya qui peine à assurer un poste d’emploi à ses diplômés en raison de son économie qui bat de l’aile ces dernières années.

<p style="text-align: right;"> D. S. 

  
 Ɣer Tezrigin Richa Elsam yeffeɣ-d “Tala nYinzan” n Adaoun Abdelghani. Deg udlis-a, ijemmeɛ-d Adaoun 950 n yinzan n temnaṭ n At Wagennun di Tizi ouzou.. 

 S leqdic-agi, i jebeṛ-d Abdelghani Adaoun meqqar d cwiṭ seg waṭas i yettruḥun di tatut.

  
 Anekcum ɣer lǧennet ( tamsunt) yessutur tezdeg deg ul akked d tezdeg di ṣṣuṛa. Xersum akka i d-qqaren wid ibedden ɣef tewwura akken ad anin anwa ara iɛeddin anwa ara yegrin. Meɛna ma yella tuget n yemdanen mmsefhamen ɣef wamek i ilaq ad yeddu umdan akken abrid ad as-yenǧer ddaw iḍaṛṛen-is ɣer uɛeddi ɣer ṛṛeḥba yifen yak kra yellan d ṛṛeḥba , mazal ( ɣer tura ) ur msefhamen ara acu i d-tamsunt d wanda tella tamsunt. Yal wa amek i tt-yettwali, yal wa amek i-tt-yettarggu. Meɛna wid ifaqen ( uqbel wiyaḍ deg akken tzad ɣer-sen tiḥerci) gzin si zik lḥal anta i d-tamsunt n tidet. Tamsunt ɣer wid yeṭṭurcen d adabu d wayen id yettawi udabu i bab-is. Akken ad awḍen lebɣi-nsen , ɛamden i kra yellan. Tamezwarut selɣen udmawen-nsen s iselwan akken ad zwin leḥya akked tezwaɣ ( tezwaɣ id tettawi leḥya) ɣef timira-nsen. Ɣef aya uɣalen ur ttsetḥin la s-lɛar, la tukerḍa, la s-lekdeb akked tikerkas ḍellun tirni anda ma ddan. T-is tlata d berru n isider n w-allen. Akken ibɣu xnunnsen d awezɣi ad ṣṣubben lecfar-nsen zdat n ugdud i ten-yettqazamen. T-is rebɛa mḥan deg umawal-nsen isem n nnif, leqder, tayri, lemɣiḍa, a ḥezzeb. Ɣer-sen yal tablaṭ telha akken ad ɣeḍlen yid nnican qesden yekka. Tanekra n-sen uqbel ad iɛlem lefjer ,acku ẓran taṣebḥit i tezzuzur teqdrit rbeḥ. Mi id ufan medden mazal ṭsen, rennu-asen tadulli. Zuzunen-ten simmal s “ xuc… xuc … mazal lḥal”. Lemmer ufin a ten-yezdeɣ meɣrud i lebda. Ttawin yal aḥeckul, yal aɛeqqaṛ akken wid i ten yettnamaren d awezɣi ad refden s lecfarṛ Amdan yelhan( ɣer-sen) d win yennuddmen. D tagi id tamsirt-nsen. d tagi i d -lmissa-nsen. S w-akka abrid ad yegri kan i nutni. Zdat n temlal ilaq ad ilin mellulit ugar-is. Zdat n tezdeg ilaq ad ilin zeddig-it nnig-as. Ɣef aya ḥamlen ad sburren abeṛnus amellal akken ad dlen ilefḍan yesburr ixf-nsen. Ḥamlen ad ilin d tiɛeqqucin wuɣur tezzi tmuɣli. Lemmer ufin xas iṭij ad yemundel akken ad tegri tafat-nsen kan nitni. Tariqa-nsen d tagi: “ xtir lekdeb iḥercan akken imɣendfen yi-sen ara ttamnen. yid-sen kna ad teddun. Ilaq agdud ad yefk annuz i w-ayen iẓer , ula i t-yewwin ad yedlu ɣef ayen iḍeṛṛun di lqaɛ n tamda. Ɣef aya ggan gar-ifasen-is aɣenja ameɛlal ur nezmir ad yesali ayen yellan di tasilt. Simmal yettimɣur lekdeb , simmal yettɛeddi deg a cwari . Teḍṛa-tt d lqum am akken is yeqqar wawal n widak-nni: ” kellex-iyi ad ak amneɣ!” Dɣa seg ass-n nnumen. Nnumen wid iɣ-ssumen adif deg iɣes. Nnumen wid i ɣ-yekksen awal ɣef yiles. Numan wid i ɣ-icleqfen talqimt seg imi. Nnumen wid i ɣ-iḥewsen awali seg allen.Nnumen wid i ɣ-icleqfen timesliwt seg imezuɣen. Nefka lemqud i leɣrur , dɣa yesmar-d fell aɣ leḥmali n ẓẓur. Ahat llan wid yecfan i tallit-nniɣ deg tɛaliqqen ticrurin i welɣem akken gma-s a t-yerdem. Ahat llan wid yecfan i lamin yuɣalen d lqayed akken ɣef ayetma-s ad isayed. Meɛna wicqa ma llan wid yettun imi akken is yeqqar wina: “ hum u ɣum , Ṛebbi aɛziz lebṣel qerreḥ!”. Yettnexfat lmeɛqul zdat tugniwin id yewwi lḥal. Yenna ccix deg awal-is “ llah llah, tesbiḥ deg ufus-ines, ajenwi deg ul-ines!”. Tamacahut mazal tekfa , nekni nefka i tayeḍ nuba…a win ileḥḥun deg yid… ukren-ak nuba at zzhir ɣef tafrara. Win i tt-yexlan yeɛmeṛ, ma d Ɛamer..fell-as werǧin teɛmeṛ. Akka id udem n Lẓẓayer n wass-a. Anda iɛajjer ccix bu Yiṭij i yezdew ccix bu tezwaɣ..anda teldi tewwurt n lemqam I tendel tin n lewqam!

<p style="text-align: right;"> A. S Hamid  

  
 Tessnem akk tamurt n Swis. D tamurt tamectuḥt I d yezgan di Europe, gar Fransa d Lalman.Tamanaɣt-ines d Bern .Izzayriyen akk ttargun ad iddiren di tmurt-a. Muḥend d yiwen deg sen, teffeɣ targit-is ɣer tilawt. Yessen yiwet n tmeṭṭut n Swis s ttawil n ugarnet, teqbel ad att zweǧ yid-s. Asmi is id fkan l visa, yekkat ubendayer n lferḥ deg wul-is. Iruḥ ɣer tmurt n tirga,yezweǧ d Veronika. Yuffa-d axedim yelhan.Iferḥ nsen, yal ass yettnerni. Sɛan sin igerdan d uzyinen: aqcic akked tteqcict. Muḥend yettiddir am ugllid maca txus-it kan yiwet n tɣawsa akken ad dt yilli di temsunt. Iḥemmel imawlan-is.Yecfa i lxir is xeddmen. Maca,uggin ad ruḥen,ad iddiren yid-s di tmurt n Swis. Yal tikelt ara-ten-id-yenced, ad as inni-n: “Nekni d inselmen, ur nettruḥ-ara ɣer tmurt n ikafriwen, tamurt n Ccrab d leḥram, tamurt n numin-ara s Rebbi d Nnbi…” Yiwen wass, yenna-asen Muḥend : “Iyaw ay imawlan-iw aɛzizen, ad att jerbem yiwen waggur ma yella ur tuffim-ara iman-nwen, ad d-uɣalem ɣer lzzayer. Ulac d acu ara t-xeṣrem, d nek ara ixelṣem kulec.” Ruḥen ɣer Swis. Uffan liḥala tecba tamsunt : Imdanen akk sɛan ḍrafa d lekyiasa, imedqan akk ccbḥen, iberdan akk zedigit… Iɛedda waggur am lebraq. Yenna-as Saɛid i Tassaɛdit: “Iyan ihi tura, ad a nuɣal ɣer tmurt a tameṭṭut!”. Terra-as Tassaɛdit: “ruḥ kan ad attuɣaleḍ weḥd-k ma tebɣiḍ ma d nekk, aḥeq 7 Zzbari wareg ad uɣaleɣ ɣer tmurt-nni n ikafriwen.” 

<p style="text-align: right;"> BUSSAƐD ḤEMMAR 

  
 Di teswiɛt anda imḍebbren n tmura yak n umaḍal kkaten akken ad sefken i wegdud yak ayen yehwaǧ di tudert-is n yal-as, wid-nneɣ zzin-as s waɛrur. Yufa-d iman-is yettemceččaw weḥdes lak d dunnit. Win yetfen amkan-is ad yettu ansi d-yekka d wayen iɛuhed ad t-yexdem I winna t-yessawden ɣer wayen yebɣa. Agdud yettidir did del d tgullelt ur nettfakka fell-as. Ula d tissutiwin d-ileḥun yettwahegga-yasen-t umur-nsen-t. Ihricen yak n tudert ikcem-iten “burekku”. Ulac tama yessefrahen. Tin ara yefken afud i wegdud , ladɣa ilmezyen yettalin taslent s waɛrur. Ur ten-id-isah wacemma. Ula d aɣerbaz ur sen-d-yetthelli ara ayen ttmennin: axeddim. Imdanen yeffeɣ usirem deg wulawen-nsen. Tilelli n wawal, llebsa, uxemmem, d tudert, akken yeqqar Matoub deg wawal-is “ur tt-id-nettader”. Terwi tebbarwi, ixef-is d lmuhal ad d-ibin. Yal ass yif-it win yezrin. Yal win d-yusan yebbi-d yid-es tarzeft n iɣeblan yeskawayen afud n wid yebɣan ad rren tilist I ddel yessexbibiḍen yeqqar mazal tamurt, Lezzayer, yessawḍen s tebɣest ad yessufeɣ yak imnekcamen d-yusan akken ad s-erren tazaglutt w’ad tt-arren daɣen d ayla-nsen. Maci d yiwen neɣ sin I yerran aḍar mi faqen d akken agdud azzayri maci d win ara iqeblen tudert n ddel. Tiwriqin n umezruy smektayen-t-ed ayen yak yesber wegdud iwalan yak ǧuṛ umu yezmer urumi. Timunent tedda-d s idammen d lerwaḥ n watas n yemdanen yeɣlin d asfel akken nekni, tarwa-nsen, ur nettidir ara ayen dren nutni. Akken ad nerfed tamurt-nneɣ. Akken ad necbu iɣerfan n tmura nniḍen. Akken ad nidir di tlelli …deg tmurt-nneɣ. D wagi I d asirem n lejdud-nneɣ. D wagi daɣen i d azref n yal yiwen d yal yiwet yettidiren deg tmurt ur nelli ara ddaw n uzaglu aberrani. Akken yenna Lwennas deg wawal-is “62 ma ad sen-cfu, Nɣil d amzeyyed n lehna, Nerfed leɛlam ncennu aqlaɣ nessufeɣ Fransa, Bu waɛmam assen id-ten-ettu, Yesmar burekku yessenteḍ di yal tama,…” tamurt yewwi-tt wasif, maca “ ilaq asirem ad yili, deg wulawen ad yefti, xas akka lwaɛd ay teqqes», id d-yenna Lwannas. Ala asirem id d-yegran I wegdu umu rzan afriwen. D wagi kan isen-d-yegran akken ad qablen yess az.<span style="white-space: pre;"> </span> 

<p style="text-align: right;">  Fatiha.k 

<div style="text-align: right;"> 
  
 Ssuturen imawlan n yinelmaden n tesnawit Naser ddin mceddali di tɣiwant mceddalah id-yezgan ɣef lebɛed 40 yikilumiṭren ɣef usammar lwilaya n tubiret seg yiselmaden n tesnawit akken ad uɣalen ɣer uxeddim imi kecmen di ddurt tis snat ɣef uḥbas uxeddim imi ineggura-agi bɣan ad sufɣen yiwen seg yiɛeggalen n tedbelt ,maca imawlan ttwalin akken maci s uḥbes uxeddim ur sɣaren ara arrac ayagi yettuɣal dayen n diri ɣef yinelmaden acku ala nutni ara iruḥen d iseflan ladɣa deg ussan-agi imi tuget n tkubaniyin bdant ikayaden uḥric amezwaru , dayen yeǧǧan ama d imawlan neɣ d inelmaden ad d-sbegnen lɣid nsen ɣef liḥala n taluft sani tewweḍ ladɣa inelmaden n ukayad n taggara (BAC) sḥisfen mliḥ , Si tama nniḍen imawlan četkayan yerna ssuturen seg yimḍebren n tnemhalt n ttrebga ad gren iman nsen ɣef temsalt-agi icuɣben arrac akked yimawlan akken ad d-afen tifrat s lɛejlan rrnu ɣur-s ad ssutren seg yiselmaden tuɣalin ɣer uxeddim ad run ad ɣermen timsirin ifaten di lawan iwilmen . 

<p style="text-align: right;">  Menas Abdelha k

  
 Ass-nni n lexmis iɛeddan i tebda tejmilt i as-rran yimezdaɣ n Wat Yanni i ucennay ameqqram IDIR. Tajmilt i yellan seg wass n 5 ar 9 n waggur-agi deg-i i nella, tettuhegga-d i lmend n tedwilt tis 2 n tfaska ‘’Lumière sur le patrimoine historique et culturel de la Kabylie’’ i d-yeḍran deg tlata n tamiwin n tmurt n leqbayel : At Yanni, Aqfadu d Yiɣil Ali. Ad tekfu tfaska azekka, 10 deg unbir s tirza ɣer uẓekka n ucennay-nniḍen ameqqran MATOUB. 

 Ass-nni n lexmis, ihi, i d-yewweḍ IDIR ɣer taddart-is anda yufa imezdaɣ d yimḍebbren ttraǧun-t deg tewwurt n Wat Yanni. Yefreḥ dayen kan imi i d-yuɣal ɣer tmurt anda i d-ilul u yeǧǧa azal n 30 n yiseggasen-aya, ɣef wakken i d-yenna. IDIR, yerza-d kan ɣer taddart-is asmi yemmut gma-s akked yemma-s (aggaḍ d tuɣalin). 

 Azekka-nni n lǧemɛa, tella temlilit akked d yinaẓuren d yimdanen akk n yal tama anda i d-wwin awal kra yinigan d yimḍebbren ɣef tmeddurt n IDIR. Gar-asen : Kamel Hamadi ; Hocine Haroun, aselway n usqamu aɣerfan n Tizi Uzzu ; Kamel Tarwiht n Berbère TV ; Smail Deghoul , aselway n tɣiwant n Ath Yenni ; Yidir d Malika Ahmed Zayed, d imeɣnasen u d iselmaden deg tesdawit n Tizi Uzzu…atg 

 Ma seg tama n yicennayen, nwala Zedek Mouloud, Ali Meziane, Karim Abranis, Ali n udfel (Ideflawen), Zayen, Djaffer Ait Menguellet, Djamel Kaloun…atg

 Syin, yessers IDIR d yinebgawen-is tameqqunt n yiseǧǧigen ɣef uẓekka n Lmulud At Mɛemmer uqbel ad ṣubben ɣer taddart n Tegzirt, taddart gar tudrin n Wat Yanni, anda i ssufɣen yimezdaɣ-is lwaɛda imi wwin arraz wis 5 n temsizzelt ‘’Taddart tazedgant’’.

 I usmekti, tizlit ‘’A vava inouva’’ s wayes yettwassen mliḥ Idir, tɛedda-d deg 77 n tmura, tuɣal ɣer ugar n 20 n tutlayin. Yessekles 10 n albumat, seg A vava inouva (1976) ar Adrar inu (2013). La d-yettheggi akka tura wayeḍ i useggas i d-iteddun (2016) anda ara yecnu Charles Aznavour s teqbaylit. 

 At Yanni, d tamurt, diɣ, n Med Arkoun, Brahim Izri, Lhadj Belkacem…atg

 Xas ferḥen Wat Yanni s tirza n IDIR ɣur-sen, meɛna llan wid i as-yeṭṭfen taḥsif imi ur yelli d acu yexdem i taddart-is, ɣef wakken i d-nnan. Zeɛfen, daɣen, imi i d-yenna deg radyu, mi t-steqsan i wacuɣer ur yettruḥu ara ɣer tmurt-is, yenna : ‘’ayen akken ara yi-yawin ɣer tmurt, ha-t-a dagi, yemma uɣur ara ruḥeɣ, ha-tt-a ɣur-i’’. Ɣef wanect-a, dɣa, i yebɣa ad d-yemmeslay yiwen deg taggara n usarag, acu kan ur t-ǧǧin ara ad ikemmel ugaden ad d-yili kra n reffu.

 Nessaram tiyersi icudden ad tefsi. IDIR, ttalasen medden akk deg-s.

<p style="text-align: right;"> Hocine.M 

  
 Deg useggas 2012 i ilaq ad yefru wugur n trisiti. Maca ar ass-a, iimezdaɣ n Uzaɣar d taddart n Riki, i teddun ɣer tɣiwant n Uqbu, ttidiren ugur n lexsas n trisiti deg yixxamen-nsen, ladɣa, deg tallit n uẓɣal, deg unebdu unebdu, anda amdan yesseqdac aṭas n wallalen n usismeḍ, ama i tgella ama i tfekka. Mačči tikelt neɣ snat i tettruḥu trisit deg wass, aya d ayen i d-igellun s lexsara n tgella akked lmačča yettrusun deg yeifrijidiren n tḥuna . Aṭas n twaculin i d-iheggan, ad xedmen timeɣriwin, maca ugur-agi n trisiti, ama i tafat ama i wanda ara ters lxedra d yikesman deg yimukan semḍen , yezraɛ deg-sen lxuf ulac ula “220 vol”. Ugaden anda i d-igellu s waṭṭan i tezmert “Intoxication alimentaire”. Ma yella d takubanit n Sonalgaz si tama-s, terra sseba n wugur-agi ɣer lexsas n yimukan ideg ara bnun tixxamin n trisit s wayes ara ad tt-sǧehden deg yixxamen. Qqqaren-d belli muggren-d kra n yiɛewwiqen di tazwara ɣur yimawlan n wakal, d acu aɛewwiq –agi ɣef wakken i d-nnan yimezdaɣ n taddart, yefra deg useggas 2013, asmi i d-fkan yimezdaɣ akal i ɣef ara bnunt texxamin-agi “ i d-yenna Nacer yiwen n umezdaɣ.

  B. B. 

  
 Deg ussan-agi yezrin i d-yeffeɣ wammud amaynut n yiḍrisen i d-yessazreg umaru aqbayli Mass Saleḥ At Belqasem iwumi ifka azwel “Allaɣ yefka-d, iles yenna-d” i d-yeffɣen ɣer tezrigin « Terroir » n temdint n Tizu Uzzu. D adlis n 52 n yisebtar, yettnuzu deg tnedlisin s wazal n 250DA.D adlis-nniḍen i d-yernan ɣer ugerruj n temkerḍit d tsekla tamaziɣt, d win ara d-yawin abaɣur i tutlayt. Yemeslay-d deg-s umeskar-agi ɣef ddeqs n tlufa, timsal d tmuɣliwin yecban: tayri, azaylal, awal, ddunit, asirem, tamagit, amdan… D adlis n 47 n yiḍrisen d tedmiwin n wamek yettwali kra n temsal n tudert n umdan. Ad d-nesmekti imeɣriyen belli, Mass Saleḥ At Belqasem, ilul deg useggas 1955 deg taddart n At Dawed deg tɣiwant n Yiɛeṭṭafen, deg lwilaya n Tizi Uzzu. Yella yakkan d acennay amḥaddi deg yiseggasen n 1986 d 1988, iqeddec diɣ aṭas deg umussu adelsan seg temẓi-ines. Tura akka, la yettheggi aṭas n yidlisen ara d-yeffɣen deg yiseggasen i d-iteddun gar-asen: amezgun, amawal, asinaryu, inadiyen ɣef yidles d tutlayt n tmaziɣt.Taɣuri igerrzen i yimeɣriyen!

  A. A. 

  
 Am yal lawan-a n useggas, n unebdu d yimuras, llan yimuḍan n tmaẓwalt (myopathes) n Bgayet ussan-a iɛeddan n ɣuct, deg yiwen n umsegraw ɣef rrif n yilel deg tɣiwant n Tala Xaled deg Uweqqas. D tuffɣa i uḥewwes d umerreḥ ɣer tsusmi n yiwen gar yiɣerbazen n temnaḍt-nni ideg ttnusun d ssut n lmujat n teftist, i d-yellan ɣef teɣzi n ddurt s ddaw leɛnaya n tdukkla mgal aṭṭan n tmaẓwalt n Bgayet DEFI, ɣef uqerruy-is taselwayt turmidt i ḥemmlen merra Nura Ayt Ɛebderreḥman. Rnu-as tallelt n twilayt d tkadimit n Bgayet. Deg tiɣri i uznen i wid akk i tezmer ad teɛnu taluft kra n wakud send asihar, s uxelles azamulan (symbolique) n 200 n yidinaren kan, ad sfaydin yimuḍan s uqeddic yemmden, gar lembat, aḥewwes, d tgella. Ɣef wawal n tuget yimuḍan s timmad-nsen iɣef i d-yettwahegga ttiɛad akken ad kksen ɣef wul, ma nekkes kra n yisergal imecṭaḥ, tɛedda temlilit akken iwulem s usmurres (réussite) ameqqran d tumert (lferḥ) deg wulawen. Aya imi 195 n wid i yekkin deg umerreḥ-a, ama d imuḍan i yellan deg 68, iɛeggalen, neɣ d wid i d-yusan i tallelt d ulhaw, ddukklen afus deg ufus seg wass amenzu almi msebḍan, gar ucmummeḥ, aqesser d umbaddal n tektiwin. S wakka, atan tettsemmid tdukkla-a i d-yennulfan 15 n yiseggasen ɣer deffir, deg ubrid-is n yibeddi ɣer yidis n yimuḍan, d usekcem-nsen deg tudert tinmettit n yal ass. Imi ad d-nesmekti daɣen belli ula d alemmud terra-t-id yettili-d i yimeɛḍar-is ur nezmir ad ḍefren tizrawin deg yiɣerbazen izuyaz (publics).

<p style="text-align: right;"><span style="white-space: pre;"> </span>  Mhenni Khalifi 

  
 Tiṭ tettru fell-ak , tettru ɣef tmurt-nni ɣef i t-tennuɣeḍ , temmuteḍ d aɣrib anda akken ulac azwu n wakal-ik , anda akken tasa terɣa ɣef yimal yeǧǧan tamurt n Lezzayer , ass-a mačči d tajmilt kan i t-tuklaleḍ , ilaq adlis umezruy a t-nelli i wakken anwali asni d-tekkiḍ ,d wanda teddiḍ i wakken wid umi teɛraq tansa ad t-id-afen , win yuysen ad izer belli asirem yettili deg wul umennuɣ.

 Γas sgunfu ar tama n wid-nni yefkan iman-nse i lmut i wakken aseklu n tudert a d-yeḥyu , ass-a kečč ruḥ di talwit nukni mazla-aɣ deg wubrid-ik

<p style="text-align: center;"><em> Ulac tin ur yezrin </em>

  deg wass-mi tebda 

  ar ass-a sebɛin 

  mazal ur yekna 

  ad arun lesnin 

  d amedya i lebda 

<p style="text-align: center;"><em>  Yugi ammus </em>

  yugi lbaṭel 

  Γas laḥbus 

  Ur ifečel 

  yesbar mačči drus 

  Yeqqim d lefḥel 

<p style="text-align: center;"><em> Yugi akersi </em>

  Yumen s tugdut 

  Yugi iɣisi 

  Ger warraw tmurt 

  Yebɣa ad T-tezdi 

  S wezref d ttbut 

<p style="text-align: center;"><em> i kečč ay ameɣnas </em>

  Tigawt d wawal 

  Tamuɣli s leqyas 

  D usrid ur imal 

  Ankemel s tissas 

  Tmurt ar waraw-is……….a ttuɣal 

<p style="text-align: right;"> Dahmani Bilal 

  
 Atan yessuqel-d umaru-amaẓrag Racid Ulebsir adlis-is igerrzen i yura s tutlayt tafransist s uzwel n «L’olivier en Kabylie, entre mythes et réalités». Yewwi-d ad d-nini belli adlis-a i umi yefka azwel tura mi d-yuɣal ɣer tezwawt «Ussan n uzemmur deg yidurar n Leqbayel», d win yesɛan azal d ageɛmir i yal yiwen ed tal yiwet, d akerraz neɣ uhu, imi yeččur d timsirin ɣef umḍal n tzemmurt, akked tektiwin ɣef tfellaḥt s umata. «D ayen yesɛan azal aṭas ɣur-i mi d-giɣ tasuqilt-a. Win yebɣan ad yeqqim d Azwaw iḥettem-it lḥal ad imuqel belli aṭas i la yettruḥun, ad yeṭṭef deg wayla-s». I aɣ-d-yenna mass Racid Ulebsir, send ad aɣ-d-yernu ɣef wazal i yesɛa udlis mara yemmeslay i medden s tutlayt-nsen. «D tidet. Asergel-nni n tefransist ilaq ad t-nekkes, ad nezger fell-as. Ula d win n teɛrabt daɣen. Akka ula d imeɣri ulac sebba ara d-naf, zun atan ur yeẓri neɣ ur yeɣri». Atan ihi ẓran yimeɣriyen belli yiwen s gar yidlisen akk ifazzen n Racid Ulebsir, yuɣal-d ɣer tutlayt tanaslit. Akken i aɣ-d-yenna, tetturaǧu tuffɣa-ines ussan-a, i win yebɣan ad yessin lesrar n uzemmur, lesrar n yimezwura, d win n tutlayt-is.

<p style="text-align: right;"> Mhenni Xalifi 

  
 <span style="text-decoration: underline;"><span style="text-decoration: underline;"> Isufar </span></span>

  

 6 n tmellalin 1 n tebselt talemmast 1 kg n uksum yeẓdan 3 ṭumaṭicin 1 n tedgert n ticcert Zzit uzemmur Sker, taḥcict, lmelḥ, ifelfel aberkan

 <span style="text-decoration: underline;"> Aheggi </span>

 

 Sqecret u ẓdet lebsel, syin gezmet taḥcicit-nni d iḥricen imecṭaḥ. Sxelḍem-ten s yifassen akked uksum yeẓdan mi ara asen-ternum isufar-nni-nniḍen (lmelḥ, ifelfel aberkan…) i wakken ad d-theggin takurin n ukefti. Tura, gezmet ticcert d timḍewrin tireqqaqin akked ṭumaṭic i wakken ad theggim aseqqi, terrem-ten daxel n ṭewwant yesɛan zzit, tanfam-asen ad wwen s tmes taḥlawant azal n 30’. Suzret i takurin lfarina u terrem-tent daxel n tmeqqlit ad wwent s zzit uzemmur azal n 15’, syin terrem-tent daxel n useqqi. Rzet fell-as timellalin u terrem-tent ad wwent azal n 5’. S tezmert-nwen.

 Daya

 <span style="text-decoration: underline;">   </span>

  <span style="text-decoration: underline;">  </span>

 

  
 Lwilaya n Tizi Uzzu ladɣa taddartt n Ath Anane yetabaɛen ɣer tɣiwant n Ath Zmenzer, tedder kra n wussan n lxuf d tugdi, menbaɛd mi yettwaker yiwen ugrud n 9 n yiseggasen deg leɛmer-is. Wagi d Salim Mahdad n Ath Zmenzer. Maca ur iɛeṭṭel ara lxuf-agi, imi ass-nni n lhed iɛeddan 30 yebrir 2017, tasebḥit n wass yuɣal-d ugrud-agi s axxam-nsen iṣeḥḥa yeḍḥa. Tella-d tukerḍa n uqcic-agi sɣur yiwen n umɛelmen “entrepreneur” n taddart-is n Ath Anane, yesɛan 39 n yiseggasen deg leɛmer-is. Yuker-it netta d sin n yimeddukkal-is s yiwet n tkerrust n ṣṣenf “Clio” d tacebḥant. Syin wwin-t ɣer yiwen n uxxam urɛad yekfi s lebni, deg taddart n Ichardiouane, ibeɛden azal n 7 n likilumiter. Ass-nni n aram ssbaḥ, tɛedda-d yiwet n tmeṭṭut tesla i yimeṭṭawen n ugrud, tuzzel tessawel i wat taddart, nutni daɣen sawlen i yiɣalen n laman, i wakken ad ten-id-ɛiwnen deg unadi. Uɣalen ufan-it-id deg uxxam-nni ideg i t-fren yimettakren-nni, yettwaqqen deg yifassen s umrar, maca ulac d acu i t-yuɣen. Alaḥsab n yimḍebbar amezwaru n teɣdemt n Tizi Uzzu, Mass Lazizi Mohamed Tayeb yenna-d belli: “amettaker n uqcic-agi, yeɛreḍ yakkan ass n 19 yebrir ad yaker yiwen n uqcic-nniḍen n 7 n yiseggasen dima deg taddart-agi n Ath Anane, acu kan ur yessaweḍ ara, acku irwel-as ugrud-nni”.

  A. A. 

  
 Gten ass-a wid yerran ddhen-nsen ɣer usiweḍ d usekcem n tutlayt-nneɣ s annar n tsenselkimt d tussna. Gar-asen yella Mohamed Belkacem s yisem-is d ajenyur deg tsenselkimt (informatique). Newwi-d awal deg tdiwennit-a ɣef kra n tlufa d tigejdanin, ɣef tutlayt-nneɣ d wamek nezmer ad tt-nesseqdec deg teṭiknulujit, ha-t-an da wamek i d-yella.

  Aɣmis n Yimaziɣen: melmi yebda Mohamed iɛerreḍ s tmussni-s ad yessemlil tasenselkimt akked tutlayt-nneɣ? 

 Belkacem Mohamed: Tikti n leqdic icudden ɣer tsenselkimt ur tezgi, teffeɣ aqeṛṛuy-iw segmi lliɣ deg uɣerbaz aɛlayan aɣelnaw n tsenselkimt (Ecole supérieure d’informatique – ESI) deg Lezzayer tamanaɣt, deg yiseggassen n 1994-2000. Imir-n, ɣur-i 17 n yiseggassen deg leɛmeṛ-iw mi kecmeɣ aɣerbaz aɛlayan. Deg tallit-nni, nettaɛraḍ kan ad naru, neɣ ad d-neslufu kra n wawalen s Teqbaylit icudden ɣer tussna tatiknikant. Ur aɣ-tettunefk ara tegnitt, ulac allalen s waṭas akka am ass-a. Imir-nni, tafrit tella, ttawil ulac. Ass-a tbeddel, allalen llan. Ihi ad nfares kan tagnit-agi akken ad nessekcem tutlayt taqbaylit ɣer unnar ussnan. Amennuɣ n tutlayin ass-a d win yezzin ɣer tussna, labeɛda tatiknikant. Tuget n yimdanen ass-a, sseqdacen iselkimen, neɣ ibenkan izirazen(Périphérique mobiles) ama deg umahil n yal ass, deg tkebbanit, neɣ tuqqna ɣer Internet…atg. Ihi lemmer ad d-nheggi ifecka, isnasen, neɣ inagrawen s Teqbaylit, tulayt ad tennerni, awalen atraren ad azzlen.

  Ahat ad aɣ-d-tgeḍ agzul n wayen akka tgam d isenfaren isenselkamen s tmaziɣt ar tura? 

 Ahil ɣezzif, asirem meqqaṛ. Iswi-nneɣ d tasuqqilt n yifecka, isnansen, neɣ inagrawen ilelliyen. Ddeqs n yisnasen-agi sseqdacen-ten yimdanen yal ass. Ama deg umahil, deg uxxam, neɣ deg berra. Nhegga-d sin n wahilen. Ahil amenzu d win icudden ɣer tsuqqilt n yinagrawen. Wis sin d win icudden ɣer tneflit d usnulfu n yisnasen imaynuten. Ahil amenzu yebḍa ɣef semmus n yiḥricen: Aḥric amenzu d win icudden ɣer yisnasen izuyaz. Yegber ifecka n tunigin(Navigation) deg Internet FireFox, asesfer n uḍris(Traitement de texte) LibreOffice, tirawt n yiznan Thunderbird, tunigin deg yibenkan izirazen FireFox Andoid, tirawt tusriḍt Skype, taɣuṛi n yifayluyen iɣectanen(Vocales/Audio, neɣ tibidyutin VLC, asider d beṭṭu n yifayluyen suneggaf ayugan2uyugan(Protocole peer2peer) µTorrent.Aḥric wis sin n wahil, d win icudden ɣer tkebbanit. Yegber asefrek n yikalan(Processus) n tkebbanit Odoo, Asefrek n yimeẓla isenselkamen(Gestion des services informatiques) OTRS. Aḥric wis kraḍ d win icudden ɣer leqdic atiknikan n tneflit d tnedbelt tasensenkamt. Aḥric-agi yegber taẓrigt n tutlayin tisenselkamin am Python, XML, JavaScript (Pyscripter), asiweḍ n yifayluyen s uneggaf SSH, SFTP Win SCP, asefrek n taffa n yisefka Postgres PGAdmin Aḥric wis ukuẓ, d win icudden ɣer usfrek n uselkim. Wagi d win umi qqaṛen anagraw(Système) n wammud. Nessenker yakan tasuqqilt n unagraw Debian. Anagraw Debian Linux d win i yettwasseqdacen s waṭas ɣef yiqeddacen Web deg Internet. Tuget n yimdanen i yesseqdacen Linux, sseqdacen lqem Debian s waṭas. Ɣef waya i nefren tasuqqilt n Debian. Ticki tmed, abrid ad yeldi i tsuqqilt n leqman-nniḍen n Linux qm Ubuntu, Mint, RedHat…atg. Aḥric wis semmus d win icudden ɣer usemres di kra n tussniwin, am tusnakt, tafizikt… Tura nhegga-d kan yiwen n ufecku qqaṛen-as : Maxima. Afecku-agi(Outil) d win ara imudden tallelt i yinelmaden, iselmaden, neɣ inagmayen n tusnakt, tafizikt, taddadant, tasleḍt tumdint… Akken ad frun tigdiwin, neɣ inagrawen n tegdiwin d wayen-nniḍen. Tasuqqilt n kra n yifecka-agi tmed yakan. Zemren yimdanen ad ten-ssqedcen tura s Teqbaylit. Wiyaḍ, tasuqqilt d useɣti teddun. Ahil wis sin d win i d-yelhan deg usnulfu n yisnasen imaynuten. Akka tura, ad nettaɛraḍ ad d-nheggi asnas n uɛqal aɣectan(Vocale/Audio) d tallelt n tira s Teqbaylit. Asnas-agi ad isireg aɛqal n yimdanen s taɣect, daɣen ad isireg i yimdanen ad arun iḍrisen war ma sskecmen isekkilen. Ad ttmeslayen, syin akkin aselkim ad yaru ayen ara isel. Ahil-agi d win i ssarameɣ ad t-nmahel lwaḥid d yigezda n tmaziɣt, tasenselkimt akked tdamsa n tesdawiyin n Tizi Uzzu, Bgayet d Tubiret, ma yella mudden-d tallelt. Acku ddeqs n tɣula i yessefk ad ttekkin, labeɛda tasnilest, tasenselkimt.

  Amek yezmer ad yamed ubaɣur n wannect-a ɣef leḥsab-ik, imi aqeddic-a s wazal-is? 

 Aqeddic, neɣ leqdic-agi d ayen ara yesskecmen Taqbaylit/Tamaziɣt ɣer unnar ussnan. Agbur Web (contenu Web) s Teqbaylit ixus aṭas deg Internet. Ass-a ad nettmeslay ɣef usenṣeb n Teqbaylit, acu kan ur nhegga ara allalen akken ad ten-ssqedcen yimdanen. Leqdic-agi ad d-yeldi abrid i usemres n Teqbaylit deg tkebbaniyin, deg yiɣerbazen, tisdawiyin, neɣ deg yixxamen. Si tama-nniḍen, aqeddic-agi d ayen ara d-yefken tallelt i userked n wawalen, neɣ ahat aserked n tirawalt (orthographe).

  Yella-ak-d wawal tazwara n mayyu iɛeddan deg tesdawit n Bgayet ɣef leqdic-nwen. Amek tufiḍ tamuɣli n yinelmaden ɣef waya? 

 S tidet. Tettunefk-iyi tegnit deg tesdawit n Bgayet. Ad snemmreɣ aṭas wid i aɣ-d-yuznen tinnubga. D ayen i yessefraḥen. D ayen i ttnadiɣ ula d nekk. A win i yufan ad neqdec d imusnawen. A win i yufan ad neqdec deg tzeɣwa n tussna d tmusni. Yessefk tasdawit ad telli tiwwura-ines i yimdanen, i tkebbaniyin akken ad nesnefli Tamaziɣt/Taqbaylit. Ad nebḍu tamussni i itezzin ɣef tutlayt-nneɣ. Deg usarag awezzlan i d-muddeɣ deg tazwara n mayyu deg Abudaw-Bgayet, iban-d d akken tasdawit ur tmudd ara azal s waṭas i tussna tatiknikant s tmaziɣt, labaɛda tasenselkimt. Acu kan, iban-d d akken inelmaden, iselmaden d yimḍebbren n tesdawit n Bgayet, bɣan ad snekren isenfaren deg taɣult icudden ɣer yiḥricen ussnanen. Nehḍer yakan yid-sen. Ahat ad nwali sya ɣer sdat amek ara nmahel lwaḥid s uressi n uɣawas, neɣ ahil ara yilin d azadur(Base) i leqdic i d-iteddun. Isdawanen akk ẓran dakken tamaziɣt ad tennerni ma yella ad tesseččay aɣrum. Akken ad tessečč aɣrum, yessefk ad tekcem annar ussnan. Ad d-smektiɣ kan imeɣriyen d akken isnasen-agi ilelliyen ara nesuqqul akka tura, ad d-ldin abrid n tsuqqilt n yifecka, isnasen, neɣ inagrawen igemmiyen(Systèmes propriétaires), am yisnasen n Microsoft, Oracle…. Izeɣẓanen-agi d wid ara yettwasuqlen s yidrimen. Acu kan, leqdic-agi mačči ass-a, abrid ad t-nenǧeṛ, ad t-nessifsus i wid yeqqaṛen Tamaziɣt.

  Deg temlilit-nni, yakan, tenniḍ-d d akken tettesram i tallelt tikwal. D acu-ten wuguren i d-tettmagarem? 

 Uguren i d-nettmaggar d wid icudden ɣer yiɣbula. Ugur amenzu, d anekcum ɣer temkarḍiyin n tesdawiyin n Bgayet, Tizi Uzzu d Tubiret anida llan yigezda n Tmaziɣt/Taqbaylit. A win i yufan anekcum ɣer temkaṛḍiyin n tEsdawit ad yili fessus. A win i yufan lemmer tasdawit ad teldi tiWWura-ines i wid i yemmahalen di tkebbaniyin akken ad d-mudden tamusni-nsen i yinelmaden d yiselmaden. Ticki ttemɛawanen yimdanen, leqdic ad yefsus. Ugur-nniḍen d win icudden ɣer urkad n tutlayt: amawal (lexique), tirawalt(orthographe)… Ar tura tutlayt ur terkid ara akken iwata. Yessefk tasdawit ad tetthiggi sya ɣer da timliliyin icudden ɣer tutlayt akken uguren i d-ttmaggaren yinagmayen (chercheurs) deg taɣult n Tmaziɣt/Taqbaylit ad ttwasqerdcen. Si tama-nniḍen, a win i yufan lemmer ṭṭuqten yimyura n yimawalen deg uḥric n tussna. Aya-agi ad yessifsus leqdic i itezzin deg tsuqqilt n wallalen n tsenselkimt. Uguren icudden ɣer wayen-nniḍen ad ten-neǧǧ kan di rrif imi leqdic-nneɣ ass-a mazal-it d aɣnas(Militantisme). Uguren-nniḍen d ayen icudden kan ɣer tmeddurt n yal ass. Wigi d ayen i d-ttmaggaren meṛṛa yimdanen. 

  Tanemmirt a mass Belkacem Mohamed. Awal-ik n useqqef ad t-id-ternuḍ ? 

 I tikelt-nniḍen ad snemmreɣ aṭas Aɣmis n Yimaziɣen i yi-d-imudden awal akken ad d-nemmeslay ɣef leqdic-agi. Nessaram d akken imusnawen n tuslayt deg tesdawiyin-nneɣ ad d-rren lewhi ɣer leqdic-a, am ticki nebɣa ad nesnerni s uzrab Tamaziɣt/Taqbaylit. Ad greɣ, daɣen, tiɣri i wid i yesseqdacen kra seg yifecka i d-bedreɣ yakan, akken ad ddun ɣer Intenert, ad d-sidren ifecka-agi akken ad ten-ssqedcen s tutlayt-nneɣ. Ticki llant tuccḍiwin, zemren ad aɣ-d-aznen s ttawil n limayl, neɣ ad ddun ɣer Facebook anida yal afecku ɣur-s asebter-ines s Teqbaylit. Deg yisebtar Facebook i nbeṭṭu talɣut n tsuqqilt n yifecka-agi. Zemren, daɣen, ad d-sidren sinna ileqman ineggura n yifuyla utlayanen s Teqbaylit. Tanemmit-nwen.

<p style="text-align: right;"> Yesteqsa-t: Mhenni Khalifi 

  
 LEZZAYER TAMANEƔT – Amenṭag n MOB, Zahir Zerdan, yessadef ass n ssebt iswi wis 118 deg umezruy n tneggura n Teqbuct n Lezzayer n tkurt n uḍar, mi yurar mgal RC Laṛebɛa (1 ɣer 0), deg temlilit ay d-yellan deg usarir n Mustapha Tchaker deg Leblida. Mi as-d-yesɛedda Sidibé takurt deg telqey n unrar n uxṣim, Zerdab yessaweḍ ad ikellex lwelha n uɛessas n yiswi n RCA, Ahmed Fellah deg tedqiqt tis 43, yerna yessadef iswi amezwaru deg umezruy n MOB deg Teqbuct n Lezzayer. Deg 2003, deg tneggarut aydeg turar USM Ldzayer d CR Belouizdad (2 ɣer 1), d Moncef Ouichaoui ay yessadfen iswi wis 100, yerna yesserbeḥ taɣlamt n USMA. Seg wass-nni, agmuḍ ameqran akk n yiswan deg tneggarut tga-t-id ES Sḍif deg 2010, mi turar mgal CA Tabatent (3 ɣer 0), deg temlilit aydeg Hocine Metref yessadef sin n yiswan. Deg tsemhuyt yezrin, taneggarut deg urarent MC Lezzayer d Yilemẓiyen Inaddalen n Leqbayel (JSK), amḥaddi Ali Rial (JSK) yessadef iswi amezwaru i uɛessas n teɣlamt-nnes, sakkin iga-d tagadda deg tgara n temlilit s tyita n temqassit. S waya, taɣlamt n MOB teqqel d tis 17 ara irebḥen Taqbuct n Ldzayer, yerna texlef-d tajaṛet-nnes, JSM Bgayet, ay d-irebḥen taqbuct-a i tikkelt tamezwarut deg 2008. Deg 51 n teẓrigin n Teqbuct-a, 38 seg-sent rebḥen-tent 6 n teɣlamin, yerna d ES Sṭif d USM Lezzayer ay d-irebḥen taqbuct aṭas akk n tikkal, imi yal yiwet seg-sent terbeḥ-itt 8 n tikkal. MC Lezzayer terbeḥ-itt 7 n tikkal, ma d CR Belouizdad 6 n tikkal.

<p style="text-align: right;"> APS 

<div style="text-align: right;"> 
  
 “Aya mačči d amaynut; d ansay aqbur ɣer yimesdurar. Yella seg zik-nni. Mi ak-nnan bdan jebbun-d ilemlumen n lexrif di taggara n ɣuct,..” Win ara yaɣen abrid d asawen, ɣer udrar n ṭɣiwanin n Yilulen Usammer, Iɣram, Icellaḍen, deg lwilaya n Bgayet, deg ussan-agi n taggara n texrif , ad as-d-yettban wabu n tmes ɣef udrar n Yicelladen . D imeksawen i tt-yessaɣayen. Anect-a, d yiwen gar lecɣal n tsemhuyt n umwan (lexrif) ixedmen yifellaḥen. Maca, aya mačči d amaynut; d ansay aqbur ɣer yimesdurar. Yella seg zik-nni. Mi ak-nnan bdan jebbun-d ilemlumen n lexrif di taggara n ɣuct, ad bdun yimeksawen ad skarayen times deg udrar ansa yeṭṭef ugensiw. Ttqissin-t, tama s tama, alamma yerɣa wayen yellan d lmecmel, berra i lemluk d lɣella. s tefransist qqaren-as: ”l’écobuage.” 

 Mi ara ad d-bdunt kan akken legrur n tagara n lexrif, ixellef-d wurɣu-nni; yettak-d adles d aleqqaq. D winna i d- ttḥucun yifellaḥen di lawan n yiweǧǧiben d ccetwa i yezgaren n tyerza. D leεlef i d-yettasen melba adrim yerna bnin, iḥemmel-it lmal. Dinna i ikess lmal amectuḥ, melmi fukken ssmadiḥ n usemmid alamma yedled udfel tiqucac n yidurar . Amkan-nni yerɣan qqaren-as, deg yilulen usammer: Urɣu. Mačči ala imeksawen d yifellaḥen i itezzin ɣer wurɣu, ula d iseggaden d warrac yettandin tixeftin ḥemmlen ad ndin dinna . gar-ak ad tekcem ccetwa, yettuɣal wurɣu d agni n yifrax yecban zzerzur d umergu. “Deg wurɣu kan i ttandiɣ nekkini. Dinna i d-ttaṭṭafeɣ aṭas!», i d-yenna Karim akkedd Snusi At Lḥusin , sin yilmeẓyen n taddart Lmecta. Ttextirin yifrax urɣu imi yettishil dinna uxeggeḍ d unadi ɣef twekkiwin.

<p style="text-align: right;">Brahim B.

  
 Gar-aneɣ kan kra n wussan segmi i d-yeffeɣ udlis amaynut n umeɣnas ilemẓi Akli Muhubi. Mmi-s n Bgayet i d-ilulen deg Uweqqas, taddart n Iɣil Wiss. Yejmeɛ-d semmus n tmucuha n Wat zik, yessamed-d yis-sent adlis-is amezwaru iɣef yeqdec s lebɣi ameqqran seg wacḥal-aya. D taktabt iwumi iga tazwart umeɣnas amaru Mass Nasir Meǧdub. Ma d tawlaft n tduli, texdem-as-t-id tnaẓurt Massa Ɛisu Ɛica. Dɣa, imi adlis-nni deg-s tiqsiḍin n zzman aqbur i d-snulfan yimezwura-nneɣ, yefren umaru amedyaz, ad as-yefk azwel « Timuɛay, seg tgemmi taqbaylit », imi d win i iwala iwulem-as s waṭas. Yuɣ lḥal, ameskar yella u mazal-it ar ass-a, d aneɣmas s tutlayt tamɛemrit. Daymi yerna sɣur-s cwiṭ i tmucha i d-yejmeɛ, imi yekseb tamussni d termit deg usenfali d ucebbeḥ n tira n umeslay. « Umreɣ mi d-ssufɣeɣ adlis-iw, imi nekk iswi-inu d aḥraz n ubruy amecṭuḥ seg ugerruj anesbaɣur n tgemmi-nneɣ ». I aɣ-d-yenna umeskar Akli Muhubi. Adlis-a amaynut, yettnuzu 200 n yidinaren. Zemren ad t-afen yimeɣriyen deg kra n tnedlisin di Bgayet, Aweqqas, Tubiret. Ad yili ula deg yidigan-nniḍen deg wussan i d-iteddun. Ad as-nini i Wakli afud igerrzen. Nessaram timuɛay i d-tessufɣeḍ ad d-fken lfayda i tsuta n wass-a d tin n uzekka. Imi, ɣas yelha mi yettɣimay wayen ḥerrzent tewriqin, maca ilaq daɣen ad ilin wid ara t-yeɣren.

  Kaisa Khalifi 

  
 Tlul Nna Cabḥa deg useggas n 1915. Asseggas-a, i tessaweḍ lqern di leεmer-is. Akka, dγa, i as-tga twacult-is amulli ameqqran anda i d-necden aṭas n temγarin. Nna Cabḥa, mazal-itt tettγenni am wakken d tilemẓit, mazal tessen ayen din n tezlatin : tid-nni n zik d tid n tura. tessen ula d tuγac n Matub. Tessen tizlatin acku si zik tcennu γef wakken i d-nnant tmeddukal-is.  100 n yiseggasen deg tudert-is ur tesεi ula d yiwen waṭṭan : tsel tettwali am nettat am medden irkelli.Tecfa γef wayen tesεedda. Yezga yennecraḥ wudem-is, tḥemmel ad tetihi γef tmeddukal-is. Meεna, efk-as ccna teğğa-ak kulci. Tettmektay-d asmi teddekkir kra yekka yiḍ di Buεaṣem, γer ‘’Sadat’’. Mi as-nnan cnu-aγ-d tizlit-nni n Allaoua ‘’Lḥubb-iw amezwaru’’, yecna-d aẓawan-nni meεna tbeddel awalen, teqqar-as ‘’Lḥiğ amezwaru’’ am wakken i d-tenna asefru : ’’(…)ma teẓriḍ-iyi dir-iyi anwa i ak-yennan ad iyi-taγeḍ ?(…) Serreḥ-iyi ad εewdeγ wayeḍ. D tatgnit anda i d-mlal dderya n dderya γer yemma-tsen εzizu. Ihi, s teγzi n leεmer n Nna Cabḥa.

<p style="text-align: right;"> Hocine.M 

  
 Ass-nni n 22 deg duğember 2014 i d-yeffeγ Album-nni n ZEDEK Mouloud, Album wis 20 deg umecwar-is, amecwar n tlatin n yiseggasen-aya. Album, isema-as ‘’Asderfef’’ neγ asderdef akken qqaren di kra n tamiwin. Llant deg-s 13 n tezlatin. Xas ulamma yella umdan mazal ur as-yesli, yezmer ad d-yaf γef wacu yecna, yettban unnar n ccna n ZEDEK, ttbanen yisental-is, yettban umennuγ-is. Am wakken i yesnaγ tannumi yettawi-d, yal tikelt, ajdid, si yal tama, abrid-a, ad t-naf deg wawalen ijdiden, di lebni n tmedyazt-is akked uγbalu anda i d-yettagem…

 S tezlatin-agi tineggura, iban-d d akken yuli uswir n ZEDEK Mouloud u yuγal yeṭṭef taqacuct di ccna n teqbaylit. Ula d netta iḥus s wanect-a, ayen i t-yeğğan ad d-yexdem ayen zeddigen d wayen swayes ara yettuqader kter.

 Mseḍfarent-d tezlatin εlaḥsab n wazal n usentel γer ucennay. Ayen akk εzizen γer ZEDEK, ihi, d taqbaylit-nni, yezwar-d seg-s. Syin, ḍefren-d yisental-nniḍen εlaḥsab n yiḥulfan n unaẓur. Seg tama n umawal, ad naf aṭas n wawalen-agi ijdiden i yessexdem, ilaq usegzawal (dictionnaire) i win ara as-yeslen. Ugar n 30 n wawalen ijdiden i d-yerna : taγdemt, tawtilt, tiktiwin, tamagit, tafrit, turda, tilawt, taslaḍt…atg Acu kan ayen yelhan γur-s d akken mačči d’’asizdeg’’ i yessazdeg taqbaylit, d timerna i as-d-yerna awalen-a, ur yekkis ara widd-nniḍen : awalen ijenṭaḍ. Am wakken i d-yessekfel awalen-nni iqdimen i yebdan la negren. Yerna-d ula d awalen-nniḍen n taεrabt. Si tama n tmedyazt, ad naf d akken yeẓẓem-d allaγ-is i wakken ad d-yexdem tizlit (Taẓrut) s 52 n yifyar ara ifakken akk s tmeγrut ( if ). Am wakken i d-iban d akken d amdan i yesεan aṭas n tmusniwin, i yeqqaren idlisen u yessemḥasen aṭas i yicennayen. Yewwi-d kra n tenfaliyin γur-sen : yelha leεqel zwir-it (Amour Abdennour), mazal lxir γer sdat (Mohia), ğğet-aγ abrid ad nεeddi (Ideflawen), win yeεyan yesgunfu, win iteddun γer tidet ysssawaḍ ‘’Si tu es fatigué repose-toi, mais n’abandonne jamais’’ (Mouloud Mammeri), yal mi ara yeffer ufrux, iteffer i wakken ad yemmet ‘’les oiseaux se cachent pour mourir’’ d ungal n (Collen McCullough)…atg 

 Ayen-nniḍen, yeεreḍ ad yexdem akk tinfaliyin-is d inzan. Dagi i d-yettban lğehd n umedyaz. Tizlit d amezwarut yefka-as azwel ‘’Taqbaylit-nni’’. Yebda kan yessenṭeq-d agrud, iγenna-d aḥric seg-s. Imi d-yewwi awal γef ungar n tmeslayt, yezwar-d s tifrat. Syin ikemmel yesmekti-d sebbat i yessawḍen γer usedrem n yidles d wamek i d-yella waya : yefka-d imedyaten. Yenna-d ula d asmi ara tuγal tmeslayt d asqewqew.

 ‘’Akkagi ay tettṣar d win ikerhen iman-is.’’ Tizlit tis snat, ‘’lemmer bγiγ’’. Dagi yemmal-d d akken ur yili d acu ay t-iγuren : ur t-iγur lğame&amp;epsilon,; cciεa, tadrimt neγ leḥkem. Yenna-d :

 ‘’ur ttaγeγ tijεal, ur snuzuγ targit,Tin i wumi rriγ azal, isem-is taqbaylit.’’

 Tizlit tis tlata, ‘’Ha-t-an’’. Di tezlit-agi yesḥassef aṭas γef yimeddukel-is imi i t-ğğan deg ubrid weḥd-s, ladγa, di tedyant-nni-ines akk d At ṭṭlam.

 ‘’ur sliγ i nnan yiεdawen, sliγ-as i tsusmi-nwen, tenna-yi akk din yellan.’’

 Tis 4, ‘’Taẓrut’’. Yewwi-d awal, da, γef uqbayli aneggaru n bessif i yebran i nnif, yefka afus di gma-s imi ‘’yeqqen lhemza d llif, summen-as adif.’’

 ‘’gma-s i gma-s yeṭṭarif, d waεdaw i yemyufa.’’

 Tis 5, ‘’Dda Sliman’’. Yerra tajmilt i Slimane Azem. Yessenṭeq-it-id deg uẓekka. Yeḥka-as-d γef teεkumt i yerfed acḥal n lesnin akked wasmi i tt-id-yessers.

 ‘’Yal mi ara yeffer ufrux, iteffer i wakken ad yemmet.’’

 Tis 7, ‘’Ayen iyi-yuγen’’. Dagi yelha-d s tmetti ibeddlen. Kulci yuγal d idrimen. Akken yesseḥseb, yufa yeγleḍ. Daymi i as-yecfa.

 ‘’‘’Win akken nḥemmel, d cḍeḥ i iḥemmel, amendayer ṭṭbel, taqbaylit ur t-tecqi.’’ 

 Tis 8, ‘’Aγerrabu’’. Dagi yuγal-d γer temsalt n lγerba d wamek i d-yerza γer tmurt daxel n lbabur ‘‘aγerrabu.’’ Xas ulamma lγerba d targit n yilmẓyen, meεna γur-s ’’lγerba-w tecmet’’

 Tis 9, ‘’Mm yimezran’’. Yewwi-d γef wugur i yettilin gar sin mi ara myezwağen : di tazwara, d tayri, di taggara d ayen-nniḍen. Meεna netta, ur teεni ara temsalt : mazal am tazwara.

 ‘’Ulawen ṣfan, tayri-nneγ ur tmal.’’

 Tis 10, ‘’Cwi telliḍ’’. Di tezlit-a, yefka-d amek yessifsis γef wul-is mi ara zadent fell-as.

 Rṣu-d allen-im deg wallen-iw,Rnu-as-d aṣeḍsu. 

 Mi ara icebbel wallaγ-iw, Γur-m kan i yettrusu.

 Tis 11, ‘’Winna ḥemmleγ’’. Yessenṭeq-d tameṭṭut i yeğğan winna tḥemmel axater ur tt-yeḥsib ara winna ukked tella. armi i as-truḥ i ifaq s wazal-is.

 ‘’Winna ḥemmel&amp;gamma,; Asmi ruḥe&amp;gamma,; Ass-nni i d as-truḥ.’’

 Tis 12, ‘’Tizwal’’. Di tezlit-a, iḥekku-as-d i mmi-s γef wasmi i xeddmen yimdanen timizar d wanda i ten-teṣṣaweḍ teswiεt ass-a.

 ‘’Tenker tyuga afellaḥ’’

 Tis 13, Kraḍ n tmerwin’’. Yerra-d, da, asefru d anagi γef umecwar-is di ccna. Yal wa amek i t-iwala, meεna netta yefreḥ s wanect-a u yaγal d iseγ imi i lemden yinelmaden asefru-s deg uγerbaz.

 ‘’Win yenwan ad teḍru, yuγal d tamsirt deg uγerbaz.’’

<p style="text-align: right;"> Hocine. M 

  
 Asufeɣ n yisental n yikayaden n BAC yeǧǧa tadwilt tamezwarut ur tesliḥ deg waṭas n yifurak-is. Wid yellan deffir n wannect-nni teddun srid ad xellsen s ubrid n usaḍuf, imi ar tura d iɛecrayen seg-sen i yettwaṭṭfen sɣur ssrabes n yijadarmiyen. Akken i d-yenna uneɣlaf amezwaru Mass Abdelmalek Sellal d tneɣlaft n ttrebga Massa Nouria Benghabrit, wid yellan d ssebba n uberreḥ n yisental, ur nwan ara kan asdebdeb n tedwilt n mayu, lameɛna daɣen d tiyita i d-wwten deg tmurt-nsen. D ayen ara aɣ-yeǧǧen ad d-nini belli tadwilt-a tis snat n 19 deg yunyu (juin), tlaq, akken ad d-ibin sseḥ seg lekdeb. «Yelha uɛiwed-a n BAC, acku d lmuḥal ad yili useɣti n yisental i yeffɣen!» I aɣ-d-yenna yiwen n umezdaɣ n Ayt Smaɛel, send ad d-yernu. «S uɛiwed-a i d-iteddun ad d-ibin s tidet win iẓewren d win ur neẓwir». Ɣef waya, ttwalin aṭas n medden dakken taɣtest (decision) n lḥukuma i uɛiwed n yikayaden d ayen igerrzen, wamma tili yeḍra lbaṭṭel d ameqqran gar yinelmaden. Afud igerrzen i wid ara yesɛeddin!

<p style="text-align: right;"> Kaïssa Khalifi 

  
 Abderrahmane Timsi d yiwen gar yimedyazen neɣ yinaẓuren i yefkan ruḥ-is i tmedyazt n teqbaylit neɣ n tamaziɣt s umata. D yiwengar wid-ak i yesnarnin azal n tmedyazt d tẓuri n teqbaylit. Yeffka azal d ameqqran i tmedyazt n teqbaylit, imi yura aṭas ɣef teqbaylit d tmaziɣt s umata.Tayri-is i tmaziɣt d isefra demmeren-t ad yaɣ abrid n tira n tmedyazt deg yidlisen.

  Aɣmis n Yimaziɣen: Deg tazwara, anwa i d Mass Abderrahmaneman Timsi? 

 Luleɣ ass 25 deg Yebrir 1964, di taddart Tala Tenzar deg tɣiwant At Imԑuc deg lwilaya n Bgayet.D amaru u d amedyaz atrar n tmedyazt n tmaziɣt.

  Amek i tesԑeddaḍ ussan n temẓi-ik? 

 Deg tazwara ɣriɣ deg tamanaɣt 5 n yiseggasen imenza n usegmi, deg uɣerbaz amezwaru“HarkatTayeb”. Syin uɣaleɣ-d ɣer Bgayet kemmleɣ din aseggas, dɣa uwiɣ-d akayad amezwaru (6ème), maca ur kemmleɣ ara deg uɣerbaz alemmas (C E M). Syin akkin kemmleɣ ddunit-iw s lḥif d leεtab, maca ass-a yeffeɣ-iyi leεtab ɣer tafat.

  I melmi tebdiḍ tira n tmedyazt?U d acu n sseba imi d-tettaruḍ? 

 Bdiɣ tira n tmedyazt deg useggas n 1980, asmi lliɣ 16 n yiseggasen di leԑmer-iw.Ma d tamentilt i yi-ğğan ad awiɣ abrid n tira n tmedyazt, d iḥulfan-iw d wayen akk nettidir d wayen nettwali deg tmetti-nneɣ.D lḥif ,lmeḥna, tudertreẓagen, I yi-d-yellin allen akken ad aruɣ isefra.

  Anwa asefru i swayes tettwasneḍ aṭas ? 

 Asefru i swayes ttwasneɣ mliḥ, d win yuɣalen am nekwa-w, d asefru-nni n « Slam », ixedmeɣ deg useggas 1991. D win i d-yeddan deg wammud-a-inu amezwaru n yisefra, iwumi semmaɣ »A yemma ».

  Achal n yidliseni d-tessuffɣeḍ yakan? 

 Tura akka suffeɣeɣ-d kan yiwen n udlis, d ammud n yisefra s tmeslayt n teqbaylit, iwumi semmaɣ »A yemma », i d-yeffɣen deg useggas 2012, ɣer tezrigin « Belles Lettres » ,i yuɣalen ass-a tettwasen s yisem « Tafat », u deg ammud-ayi llan 60 n yisefra.

  D acu i d-tamuɣli-k ɣef udlis-ik amenzu? 

 Xas akken yiwen kan n udlis i d-sazergeɣ yakan, maca yenza aṭas di ssuq, d win i yi-yuwin aṭas n udrim d tmussni. Ayen i yi-sferḥen aṭas deg-s imi selmaden s yisefra yellan deg-s di kra n yiɣerbazen.

  Ma tzemreḍ ad aɣ-d-tehduḍ tukkist seg yiwen gar yisefra-inek?. 

 Mačči d ugur, mebla lmezya. Ad awen-d-hduɣ tukkis tseg usefru-nni « Slam », ha-ta ɣur-wen ihi.

 <em>Slam-iw i wid yeṭsenGuman ad walin tafatIgenniur t-id-sseɣrasenNutni teԑreq-asen tmeslaytAnwa azrem ad t-qqsenSsuq d sbeḥ mi t-ifatTaqbaylitwara ad iyi-tt-yekksen Ma d keččdegwamanAcu n yisental iɣef </em>

  tettaruḍ tamedyazt-ik? 

 Isental iɣef uriɣ tamedyazt-iw uwiɣ-ten-id seg tmetti-nneɣ tamaziɣt (tajaddit, ansayen, idles amaziɣ…), di tira-w cuddeɣ-d aṭas n yisental yecban: tayemmat, timetti-nneɣ, tamurt-nneɣ, tayri, timsal n ddunit, amezruy, lḥif, ayen iyi-ceɣben, tudert umedyaz…atg.

  Amek i ilaq ad yili umedyaz neɣ umaru? 

 Amedyaz ur yesԑi tilisa, ilaq ad yaru neɣ ad yesnԑet ayen ixeddem, akken ad t-issinen medden. Ilaq ad yili d lemri n tmetti-ines d inigi ɣef tallit-is, d netta i d aktay n ugdud-ines. Amedyaz ilaq ad yawi awal aqbayli aqbur, ad iqelleb ɣef tidet d umezruy&amp;hellip,; akken ad iseԑlem tisuta i d-iteddun. Ilaq ad inadi ɣef lasel-is, ilaq ur isteqneԑ ara swayen yesԑa n tussna d tmawalt.

  Awal-ik n taggara? 

 Tanemmirt-ik a Mass Abdelghani imi tgiḍ azal i nekk d udlis-iw, tanemmirt s tussda i Uɣmisn Yimaziɣen, imi i yi-iga amkan deg yisebtar-is.Slam-iw ɣef wid i yi-iḥemmlen d yimeɣriyen-inu di yal amkan.

<p style="text-align: right;"> Yesteqsa- t: Adaoun Abdelghani 

  
 Tessufeɣ-d ussan-a tmarut Kaysa Xalifi, i yettarun deg yisebtar-a n Uɣmis n Yimaziɣen, yiwen n wungal s wazal-is s uzwel “Iḥulfan”. Ahat deg wawal-a aneggaru ad yegzu yiwen ɣef wacu isenned, imi ɣef wakken i d-tenna tmarut: ‘’ulac acu yezmer ad yaru walebɛaḍ war aḥulfu neɣ war ma iḥulfa-as, imi tebna ddunit ɣef yiḥulfan. Maca, tamɛayt n wungal-a, tettaǧǧa-yi tikwal ḥebbseɣ tira imi izad deg-s uḥulfu’’. Seg tama n usentel, aṭas n tlufa i tḥuza Kaysa deg termit-is tamenzut deg ssenf-a n tira. Am wakken dɣa i iger tamawt umasdawan Kamal Buɛmara i as-igan tazwart i wungal-a. Tebda-tt-id seg snat n twaculin i tesɛa Yelda, anda deg yal yiwet yella win i tḥemmel ayendin; Mennad deg tmezwarut d Mbarek deg tis snat. Tuɣal ɣer uqeyyem n wazalen n tmiddwa neɣ n tdukkli, dima s yisem n Yelda i d-ibanen d tawudamt tagejdant n wungal seg tama n twetmin. Acku seg tama n yiwetman, ula d imeɣri ad ifiq d Mennad i d asaḍ n teqsiḍt. Yuklal aya dɣa akken ilaq. S waya, ad naweḍ ɣer wayen i d-ibanen d asentel-nniḍen iweqmen n wungal, imi yuzzel aṭas wawal fell-as deg wullis. Tban-d tettwaḥuza Kaysa seg yiwen n wudem n temsirit (racisme) i tettwali deg ddunit-a. Dɣa, yal imeɣri ara iḍillen ɣef tektiwin i d-yellan ɣef tferrawin ticebḥanin, yezmer kan ad yeddu yid-sen. Nnig n tuffirt d ccbaḥa n tira i d-irennun tiẓeḍt n tɣuri, seg tikkelt ɣer tayeḍ tefka Kaysa iḍrisen i waṭas n tlufa-nniḍen; ama d ansayen, d tussna, d tamussni neɣ anecreḥ. Ungal-a, yella tura deg waṭas n tnedlisin. D ayen iɣef ara yili wawal s wudem aseklan ɣer sdat. Taɣuri igerrzen

<p style="text-align: right;"> M. K. 

<div> 
  
 Azekka, di tmurt-nneɣ d leɛyudat, ahat snat ɣef kradet. Tamenzut, d tin akken yerzan timunent, tin akken yessuzfen lḥif ɣef ugdud yeddren ddaw n lḥafer unekcam azal n 132 n yiseggasen.

 D lɛid, d tameɣra neɣ ahat d talalit tis snat n ugdud, win akken i d-tessager llafɛa. lɛid wis sin, d lɛid n yilmeẓyen, wissen kan ahat ma stufan ad sfuglen yis-s neɣ d ass ara yefsin am udfel ara iḥaz yiṭij. Acku, yezmer ad yewḥel gar sin leɛyudat, ladɣa win akken yerzan taggara n Remḍan. D wa dɣa iɣef i itezzi wawal. Di tazwara, iḍ-a ara d-iban ma d taggara n waggur n Remḍan neɣ ala. Tayeḍ, d aqabel n tfaska-a i iceɣben imdanen. Uẓamen Yizzayriyen aseggas-a di lḥif n leɣla n yisufar. Ur d-yelli kra n tɛessast ɣef wazalen n yisufar, almi leswaq tecɛel deg-sen tmes. Imessenza akken llan d imɛelmen, ulac win ara iḍebbren fell-asen. Teksa mebla ameksa, neɣ d ttar n useggas iɛeddan mi akken taɣlift n tjara tbedd di yal tamnaḍt n tmurt I wakken ad tesseḥbiber ɣef tudert n uzzayri, aẓawali labaɛda. Gguman akken yimawen ad tt-id-inin, wamma deg wallaɣen tefra, mi ara yili win ibedden ɣer lxedma-s isemṣaren, ad unagen, ad rǧun melmi ara yili ubeddel ara yeffɣen fell-asen. Ihi, d ayen rǧan i d-yusan, imi adellaɛ yenza s 150 n yidinaren deg wass amenzu n remḍan mi akken yella iḍelli-nni kan s 50. Tura, d lɛid, amager-is mačči d win isehlen. Aggus iwulem ad yili seg yidmaren imi yeḥwaǧ tadrimt. Wid akken yettidiren s tjarnant xfifen ad tiqsiḥ fell-asen tegnit. Igerdan, ttrajun ass-a s ccuq, ttemɛanaden gar-asen ɣef yiselsa, ladɣa tiqcicin. D ass, daɣ, n uɣafar n twelliyin, n tirza ɣef wid d tid turez tasa, d awezɣi ad nruḥ afus yekkat aḍar. Aya irkelli s udrim. Yenna-as Muḥya:” aha ziɣ kmez aɛrur-ik, wwet ad d-alin.” Meɛna anisi ara d-ffɣen, ma yeǧǧa-d dɣa remḍan kra ara yeččenčnen deg lǧib ! Nezzi-d akka ɣef tḥuna, nemmuger-d imawlan, irkeb-iten lḥir. Saɛid, yiwen n ubabat n tlata n dderya, yezzi wallaɣ-is, imi arraw-is bɣan iselsa seg tefdent alamma d aqerru, meɛna ssuma tufrar. Dɣa din i d-yenna:” yal yiwen deg-sen ilaq ad xelseɣ fell-as sin n yimelyunen n ssantim, nutni di tlata, af-as tura kečč leḥsab.” Yerna ikemmel:” nwiɣ ad d-aɣeɣ taɣawsa i yal yiwen, mi d-newweḍ ɣer da, ata-n ḥernen, ilaq ad aɣen kullec, nekk liḥala-w d tin rqiqen.” Di tama-nniḍen n temdint, tiḥuna ttbegginen-d iselsa akken ara jebden tamuɣli. Nemmuger-d aṭas n yimawlan, tadfert-nsen ɣer tama. Igerdan ttmuqulen ayen yelhan, imawlan tiṭ-nsen ɣer ssuma, anda ara d-ssigren cwiṭ. Da izad, da yenqes ! Imessenza, si tama-nsen, ttcetkin ɣef leɣla, ttgallan ma ttawin kra n lfayda yufraren. Zgan qqaren, amzun akken msefhamen : «welleh ar tikkelt-a, ssalin-aɣ di ssuma i yal akk iselsa. Ula d nekkni ur nufi ara amek ara nessishel i yimdanen, tekka nnig n tezmert-nneɣ.” Lḥasun, yal tama tettuɣu. Ɣer taggara, d win akken i d-yuɣen ideg ters tyita. “A tafat n tifrat, mmel-aɣ abrid ɣer sdat.” Yak akka i yella deg <span style="white-space: pre;"> </span>wawal ! 

<p style="text-align: right;"> <span style="white-space: pre;"> </span>   Smail. M 

  
 Ma ur ibekker ara yiwen n tsaɛet neɣ snat ɣer lbusṭa n Ubqu, ur yessawaḍ ara ad d-yeqḍu kra n tɣawsa yeḥwaǧ dinna imi aṭas n lɣaci i tt-id-iqesden, yal ass, seg tudrin i d-yezzin i tɣiwant. Deg laɛwacer neɣ di lawan n lexlas n yixeddamen, tuget n yimezdaɣ, ttruḥun ɣer tɣiwant n Yiɣrem d Uzellagen i wakken ad d-jebden idrimen-nsen .‘’Dlewhayem, snat n lbusta i nnig 150 000 d amezdaɣ’’, i aɣ-d-yenna yiwen urgaz. Simmal, ad yettzad leɛdad n yimezdaɣ, simmal, ad ttnernin wuguren di lbusta n Uqbu ɣef yixedamen-is imi nutni, si tama-nsen, ur zmiren ara ad qablen annect-nni n lɣaci i d –yettasen yal ass. Ḍeyqent mliḥ, rnu leɛdad ixedamen-nsent drus. kif kif daɣen ɣef wid i tt-id-iqesden: ur sawaḍen ara ad qḍun ayen qesden di lawan seg uraju d umdegger. Ugur ameqqran, ttnalent yimɣaren d yimeɛdar . ’’ur zriɣ ara amek ara nettmeslay ɣef Uqbu ad yuɣal d lwilaya, nekni mazal ɣer ass-a di lbusṭa-nni akken i d –teǧǧa fransa. tella yiwet d tameẓyant, maca mi testeqsaḍ ad ak-inin ulac la connexion ‘’ i aɣ-d-yenna yiwen yilemẓi i nesteqsa .

<p style="text-align: right;"> Brahim Benhamouche  

 
  
 Aneɣmis (information) yella kan d ameslay gar yimezdaɣ n Ayt Smaɛel seg waṭas d aseggas tura. Meḥsub iɣermanen-is (citoyens) llan ɣilen belli taɣiwant-a, i yeggugen (ibeɛden) s wazal n 60 n yikilumitren ɣef Bgayet, ur tettɛeṭṭil ara ad tettwiqqen s lgaz n temdint neɣ n lḥiḍ. Maca ddurt yezrin yuɣal-d wawal-a n wacḥal-aya d unsib (officiel). Mi akken rgen yimḍebbren n tɣiwant ed kra n yimezdaɣ n taddart ɣer temnaḍt mu ssawalen « Aswel » bac ad walin annar ed ubrid ansi yezmer ad d-yekk ugazuduk. « Nelḥem ɣer umḍiq anda nga yiwet n tezrawt ɣef wansi ara d-iɛeddi uteyyu-nni, syin akin, kra n win yettsayalen akal din, nessawel-as bac ad yestenyi turagt n uɛeddi ». Aya yenna-aɣ-t-id unmazul n uselway (vice-président)  n tɣiwant n Ayt-Smaɛel mass Sadeq Rebbaɛi, send ad d-yernu ɣef ssmamat i d-yettak usenfar i yimal. « Ar tura aṭas i yestenyan yakan, llan d tidet werɛad, mazal steqsayen, maca yettban-aɣ-d ur d-nettmagar ara ugur seg tama-ya, skud asenfar d ayen ara yekksen taɛkemt i yimezdaɣ merra ». D tidet, ur ilaq ara akk ad d-tmager tɣiwant tiririyin n « uhu » sɣur imezdaɣ, ḥaca ma yella smenyifen aqaɛ ed ubellaɛ akken qqaren, rnan ttun lmeḥna-nni n yennayer n useggas 2012, asmi rewwun leɛtab, aḥeyyer, adaxel , ed uḥebber bac ad afen tabutayt n lgaz. Ad d-nesmekti dakken taɣbalut n lgaz-a ad d-taweḍ Ayt-Smaɛel seg temnaḍt Tala n Yifassen i yettabaɛen tawilayt n Seṭṭif, dɣa syin ad d-tekcem Buyman anda ara tettwasbedd teɣsert-nni (station de détente), seg wansi ara ttwasseččent ihi akk tuddart n Ayt Smaɛel, send mara tesdaffel amḍiq « Aswel ». Mara yekfu umgar n tzemmilin, ad yettwasres ukaram(dossier) n tezrawt iwakken ad yettwajerred usenfar deg tazwara n useggas-a ara d-ikecmen n 2015. Dɣa, rnu kra n wakud ad bdun yiqeddicen, i nessaram ur ttaɣen ara amecwar bac ad kfun. « S lferḥ d agaɛmir ay nlaqa lexber-a, nessaram kan ur yekkat xilla n yiseggasen bac ad yekfu ». I d-yenna yiwen n uɣerman n Ayt-Smaɛel. 

<p style="text-align: right;">Mhenni Xalifi

  
 Aṭas i yezzuzen ucewwiq-is, mi tella dɣa gar tlawin tizwawin timenza i ikecmen annar-a n ccna aqerruy ibedd. Imi deg tfaska-ya n tmedyezt n Udrar n Fad i nettat ara tettwar tejmilt, nesteqsa-tt ɣef yidles s umata, fell-as akked ttiɛad-a n meɣres, hata wamek i d-teldi Malika Dumran ul-is i yimeɣriyen. 

  Akken ad nebdu, amek tettili Malika Domrane, ed wamek tleḥḥu i tudert-is tikwal deg tmurt tikwal deg Fransa? 

 Malika Dumran: Tanemmirt. Aql-i gerrzeɣ. Ddakkaleɣ akked tudert-iw tamirant s beṭṭu n wakud gar Pari ed Tezwawt. Tudert-a yeftin ɣef sin n yimeḍqan n tudert tettarra-yi lhiɣ skud ttarraɣ tiɣri i tedfiyin-iw (désirs), ssemraseɣ tigawin tidelsanin, tinmettiyin daɣen, akken i tent-riɣ.

  Ma tebɣiḍ ad nuɣal ɣer yizri (passé), ɣer tezrawin-im timezwura, am tesnawit (lycée) akked terkeft-nni yettwassnen ideg telliḍ gar tid i tt-id-yesnulfan. Mmeslay-aneɣ-d ɣef tallit-nni icebḥen… 

 D tidet, llan d akuden igerrzen, tallit-nni tella d tin yelhan aṭas deg tudert-iw! Ass-a, mara d-ttmektayeɣ tarbaɛt n ccna n tesnawit, ttageɣ-it s tumert wala s lxiq, acku smenyifeɣ ad sɛuɣ aqennaɛ-nni dakken aɣan-iw (devoir) giɣ-t, wala lqerḥ n tuɣalin ɣer temẓi. Seg tama-w, ẓriɣ dakken aṭas n uqeddic aẓayan aɣezfan, i ilaq fell-i, i ilaq fell-aɣ ad neg daɣen i usemɣer, maca ladɣa i usnerni n yidles-nneɣ. La chorale i lliɣ sbeddeɣ-d akked kra n temdukkal d nettat i yeldin tawwurt ad bduɣ amecwar-iw n tnaẓurt. Lliɣ nwiɣ ad ssenfaliɣ s tezlit akken kan ad d-iniɣ « ihwah » inmetti, tugart tugart amagan, ɣas ma syin akkin ssenfalay-d s tigawt tameɣnast nekk d taqcict d tameẓyant, rnu griɣ iman-iw deg umennuɣ-a aɣezfan n usuter. Ḥqa! Ttuɣ iman-iw! Ur ilaq ad sqedceɣ awal « asuter » acku ur yelli wacu ara ssutreɣ ɣef lasel-iw: lasel-iw d tamaziɣt… Ad yeqqim akken i lebda. Hata wamek nɣelli nekni, imeɣnasen, deg yinawen n tkerkas. Lasel alsan ur t-nessutur ara, maca nesbeggin-it-d.

  Qqaren-d dakken telliḍ tugiḍ ad tefkeḍ abernus i Bumedyen. ḥaca nezmer ad d-nefhem tigawt tameɣnast. Yak? 

 D tidet, lliɣ ugiɣ ad geɣ tigawt-nni i d-yekkan seg timmeɣnest. Ɣas ma d tameskant maca d tidettit rnu daɣen tḥettem-d iman-is. Acu bɣiɣ ad d-iniɣ s waya? Ahat acku tikti i lliɣ sɛiɣ ɣef uselway-a ur ddukklent ara akked tiktiwin n tallit-nni… Ula ass-a daɣen, acku yekkat deg tmagit tamaziɣt n tmurt. S kra n uḥezzeb, ur ndemmeɣ ara mi giɣ tigawt-nni, umi zemreɣ ad d-alseɣ, s tebɣest, lemmer tagnit tayeḍ ad d-teḥḍer. 

  Amek gan wassaɣen-im n tmussni i telliḍ tesɛiḍ akked Margarit Ṭawes Ɛemruc? 

 Ɣef Ṭawes Ɛemruc, cfiɣ ttaruɣ tibratin s ufus ddaw leɛnaya n nanna Cabḥa i yellan tettaru i cantatrice. Yiwen n wass, tameṭṭut tameqqrant tusa-d ɣer udrum-nneɣ, i tiẓri n xalti-s deg Tizi Hibel, taddart-iw n tlalit. Mi iyi-tehwa akken tmeṭṭut-nni icebḥen, i yettqenniɛen, mlaleɣ-tt ihi din. Lliɣ sɛiɣ 12 n yiseggasen. Tenna-yi-d ayyuz ɣef tira-nni, terna tqelleb-d acebbub-iw, d asebɣes seg tama-s. Tura akka cedheɣ-tt aṭas, acku tella tban-iyi-d kan am deg targit icebḥen: Taneglust tban-d taswiɛt, tuɣal teṭṭaxer…

  Nezmer ad d-nini dakken tazibba n ureɣ i d-tḥellaḍ deg tfaska taferkant, tceyyeɛ-ikem akkin i sdat ? 

 Lliɣ cerheɣ aṭas seg tzibba-nni n ureɣ… Syin akkin, lliɣ ttwaɣelbeɣ sɣur yiwen n usḥissef d ameqqran. Acimi? Acku imir-nni wwiɣ-d s yisalli dakken massa Ṭawes Ɛemruc, i yellan teḥḍer deg tfaska-nni, ur d-tettwanced ara i ccna. Akken ttxemmimeɣ nekkini, lemmer ḥsiɣ seg tazwara s wanect-nni, tili ugiɣ tazibba-nni acku tanaẓurt n Ṭawes εemruc tella tesɛa amḍiq dinna… wala kra n wiyaḍ neɣ ad d-iniɣ ugar n wiyaḍ!

  Tamɛayt-im akked tlawin timuḍinin ur tettwattaw ara. Amek ihi? Ma neẓra dakken telliḍ d asafar-nsent i tent-yessuṭusen.. Ahat d awal fell-asent skud tgiḍ-asent ula d tijmilin deg kra n tezlatin ? 

 Imir-nni qeddceɣ d tafiremlit deg sbiṭar n Wasif n Ayt εisi deg Tizi Wezzu, ttdawiɣ tulawin i yesɛan uguren deg leɛqel. Ccetkayent-iyi-d iɣilifen-nsent, s yidim asemmaḍ n leǧwareḥ-nsent, n tugna-nsent, ttwaɣelbent s yiɣeblan-nsent inmettiyen (difficultés sociales), n twacult neɣ n tissulya. Llant-iyi-d d taɣbalut n tehregt, d tisit (lemri) n ugraw inmetti, adelsan. Snemmireɣ-tent ɣef wayen i d-ssufuɣent, daɣen qqareɣ-asent dakken aql-i yid-sent. Deg tidet, war ma ẓriɣ, lliɣ ssemraseɣ taẓuri n udawi, segmi bdiɣ d tacennayt, ed tafiremlit. 

  Aṭas i tennuɣeḍ ɣef yizerfan n tmeṭṭut. Neqqar-as ahat tura tcerheḍ segmi ibeddel ass-a uẓayer n tmeṭṭut? 

 Uhu, ur criheɣ ara acku mazal aṭas n uxeddim ed ubeddel ama deg tmuɣli n urgaz s umata neɣ n urgaz azwaw s lxusus ɣef tmeṭṭut. Asaḍuf azzayri ur iyi-d-yettban ara yebna ɣef yiwen n usemsawi n tidet gar urgaz ed tmeṭṭut. Yettusemma bɣiɣ ad d-iniɣ, argaz ad yili deg umḍiq-is, tameṭṭut daɣen: ad yettwakkes uzaglu-nni n tmeṭṭut i as-d-yesrusuy urgaz. 

  Deffir n tdukkla « Muḥend At Lḥaǧ » n Tersatin deg Yiɛeẓẓugen, Tidukkla Tadelsant Adrar n Fad tebɣa ad kem-terr tajmilt deg meɣres-a mi i kem-d-teɛreḍ d tinebgit n yiseɣ n teẓrigt tis mraw ed kraḍ n tmedyezt tamaziɣt. D acu tettḥulfuḍ seg yiqeddicen-a? 

 Ttḥulfuɣ s zzux, skud d tanaẓurt i lliɣ, daɣen d tameɣnast… maca daɣen ɣef at-iw i yerḥa yiseɣ, d azalen alsanen, d azalen inmettiyen, d azalen n wassaɣen yesfan… d azalen imaganen. Rnu, ilemẓiyen-a imeɣnasen n Tdukkla Adrar n Fad, i d-mlaleɣ mi iyi-d-necden i ttiɛad-nni, ssawḍen ad iyi-qennɛen s umeslay-nsen iwulmen, iweznen. Cerheɣ aṭas mi ẓriɣ dakken llan deg tmurt-iw yilemẓiyen ttuqennɛen ed ttqenniɛen, i yekkaten ɣef yiwen n umennuɣ.

  Aṭas i kem-yessawalen « Tabergazt » almi yuɣal d isem-im wis sin. Ahat, ḥaca tzemreḍ ad tferḥeḍ seg waya? 

 Irem-a (terme) yettarra ɣer tesga tillit-iw d tawtemt, acku nekk d tameṭṭut ur d kra nniḍen. Cuddeɣ i tmadit-iw, maca daɣen i tugna-yiw. Ma yehwa-yawen, qebleɣ ad iyi-ssawalen « Tameṭṭut n umenzay ». Ɣef waya, ḥemmleɣ irgazen, tulawin, i iteddan i tlufa s terẓen, sseqdacen akk tazmert-nsen. Ɛuffeɣ wigad, ed tigad, i yulwayen sdat n tlufa, ur sseqdacen tazmert-nsen. Ineggura-ya, ayen d imexsas n tebɣest, izwawen n uqeddic, irgazen i ur nemɛin…

  Ur nezmir ad nɛeddi akken war ma nemmeslay ɣef Lwennas n Ayt Lewnis (Lwennas Meɛtub). D acu-ten waktayen (souvenirs) i tesɛiḍ ɣef urgaz-a n umedya ? 

 Argaz d Ameqqran yeɣli… argaz d ameẓyan iɣez tamṭelt-is mi i t-yenɣa. Ihi din, d netta s timmad-is i yeɣlin din seg wakken yeffer tidet, imi dɣa argaz i izemren ad d-yini ulac-it da akken ad t-id-yini. Irgazen nniḍen, tulawin nniḍen, qqaren-it-id deg umḍiq-is, ttarran nnican ɣer urgaz-nni « imseɣli » n urgaz ameqqran. Lwennas yemmut fell-anteɣ, fell-aneɣ merra, ɣef yidles-nneɣ, ɣef tlelli-nneɣ… Ma yella d aktayen, ur sɛiɣ ara, ahat ad ken-swehmeɣ s waya. Maca nekk ɣur-i, mazal yettidir unaẓur, anaẓur yella, deg-i, deg-wen… Ur bɣiɣ ad d-mmeslay ɣef Lwennas s waktayen acku aktayen d menwala-ten, ma d Anaẓur ur d menwala… Lḥasul, « aktayen » i sɛiɣ ɣef Lwennas d afelleq…

  Ur tettxemmimmeḍ ad d-tuɣaleḍ s kra n uḍebsi amaynut deg yimal iqerben ? 

 Atan n yiqeddicen i ldiɣ… Aql-i qeddceɣ…

  Tanemmirt a Malika Dumran mi i d-terriḍ i yisteqsiyen-nneɣ, d acu d awal-im n taggara akken ad nseqqef? 

 Tanemmirt ɣef tinnubga-nwen, ad d-aseɣ s tedfi akked tumert akken ad tekkiɣ deg ttiɛad-nni adelsan. Ɣef waya, nekk ad sbeɣseɣ tigawin i yecban tayla-nwen, s wazal-is deg tqacuct, ed wazal i tettakkem i yiqeddicen idelsanen. 

<p style="text-align: right;"> Yesteqsa-tt: Mhenni Xalifi 

  
 Ass-nni n lexmis i iεeddan 24/11/2016, i telli s wudem unsib tezrigt tis ttesεa n rreḥba n udlis n Ğerğer, ɣef 10h n ṣṣbah deg temkerḍit tagejdant, i yellin tiwwura-as melmukan. Tin i d-yellan ɣef teɣzi n ddurt, imi tebda ass-nni n amhad 24/11/2016 ad tekfu azekka n aram 29/11/2016. Tettili-d rreḥba-agi n useggas-agi deg ukuẓ n yimukan, ama deg temkerḍit tagejdant n tɣuri taɣerfant n Tizi Uzzu, ama deg uxxam n yidles-is Lmulud At Mεemmer d umaruz-is (annexe) n Azazga, d uxxam n umezgun Kateb Yacine, tettili-d daɣen deg temkerḍiyin n kra n tɣiwanin. D rreḥba n udlis deg tezrigt-is tis tẓa, s usentel “Seg tussnamdan ɣer tgemmi, abrid ɣer yiman” ideg ara ttekkint azal n 30 n tezrigin ara ixedmen timsikiyin n yidlisen-nsent, ad d-nebder gar-asent: El Amel, Arts Plume, La pensée, Tamagit, , Asirem, Richa Elsam, Numide(…). Am wakken daɣen ara yilin 15 n yimaryen ara ixdmen asenzi s ubuddu n yidlisen-nsen, gar:asen Ahcène Mariche, Yousef Merahi, Rabah Ben Amghar, Abderrhmane Yefsah, Idir Bellali, Amziane Lounés, Chabane Imache, Hocine Harouni…Tazrigt-agi ad tettili-d d tajmilt i tlata n wudmawen mucaεen deg wannar n tira, wigi d: Nabil Fares (1934-2016) d Fanny Colonna (1934-2014), akked Mouhamed Brahim Salhi (1952-2016). Aṭas n yidisan i d-isuddsen rreḥba-a n udlis, gar-asen: taneɣlaft n yidles, tanmehla n yidles d uxxam n yidles n Tizi Uzzu, d uxxam n umezgun amniḍan, s lemεawna n tesqamut n leqdicat idelsanen d tẓuri…atg.Heggan-d ahil d amerkanti beddema i leqdic-adi adelsan, imi ttilin-d aṭas n yisaragen d iskasiyen sɣur iselmaden n tesdawit, yecban Said Chemakh, Azeddine Kenzi, Habibi Mohamed Akli…atg. D isaragen i d-yewwin awal ɣer tudert d tira n yimyura-agi i meqqranen n tmurt-nneɣ. Am wakken i d-ttilint yal ass deg ukuẓ n yimukan i d-nebder yakkan, temsikeniyin n 30 n yixxamen tezrigin, i d-isenεaten idlisen-nsent d usenzi s ubuddu n yidlisen n 15 n yimura i d yerza aseggas-agi. Tellili-d daɣen tɣuri n tmedyazt, sɣur aṭas n yimedyazen, yella daɣen usenεet n tceqqufin n umezgun…Ma d ass aneggaru 29/11/2016, ad d-tili tukci n warrazen d igerdasen n usebɣes, deg uxxam n yidles Lmulud At Mεemmer n Tizi Uzzu, i wid akk yettekkin deg rreḥba-agi, ad salin leqdic-agi s yiwet n tceqquft n umezgun “Julius Caesar de William Shakespeare”, ara d-senεet tiddukla tameɣra n Uqbu. 

<p style="text-align: right;"> Adaoun Abdelghani. 

<div style="text-align: right;"> 
  
 Seg usfuggel n ttiɛad amezray n 8 deg mayu 1945, ideg i d-thegga tuffɣa ɣer taddart n Ayt Felkay, i yeṭṭafaren taɣiwant n Yiderginen, ideg asentel i d-yettwafernen i temlilit, yella «Amezruy ed tgemmi», d tagnit n tidet ass-nni i Tdukkla Asirem Guraya akken ad d-tesbeyyen tadukkli-s akked yimezdaɣ idiganen, daɣen ad teḥrez imeḍqan igerrzen i yellan din: d igamanen, d idelsanen neɣ d imezrayen. Ddeqs ihi n warmuden i yemuggen: am tefsarin n wayen akk icudden i umezruy, asarag ɣef tegrawla, akked yiqeddicen nniḍen i warrac umi i d-yettwahegga umsizwer n wunuɣ (dessin), rnu-yas daɣen yiwet n tuffɣa n waddal d umerreḥ. Ma yella d tameɣra n ugama i d-yellan deffir ttiɛad n Ayt Felkay, deg teɣzi n ddurt, tga tdukkla Asirem Guraya aṭas daɣen n temliliyin deg temnaḍin yemgerraden n waɣir n Bgayet am Takkuct deg Ayt Smaɛel, akked ddeqs n warmuden ed tɣawsiwin s twizi lwaḥi ed tdukkliwin tiyaḍ i ubaɣur n twennaḍt. Ma yella taggara-ya daɣen, tesuddes tdukkla-ya uɣef nettmeslay ttiɛad s wazal-is, d tameɣra n uberquq, neɣ lɛin, deg taddart n Leɛlam, taɣiwant n Temriǧt. Annect-a yella-d s usentel n « Acemma ur t-nesɛi war kra, ad neqdec akalen yeddren ».

 Tamnaḍt n Leɛlam tettwassen nezzeh s uberquq-is, daymi tenwa tdukkla-ya Asirem Guraya ad tessissen tiɣenṭert-a s ubrid n ttiɛad-nni ideg tekkant twinas n medden. «Nekkni deg Tidukkla Asirem Guraya nesɛa aɣawas (plan) n yiqeddicen deg teɣzi n yal aseggas s waṭas n leḥsabat ed tezrawt ed ttbut. Yettusemma ayen nferren ad nexdem mačči sres kan war ma neẓra azal-is. Aseggas-a dɣa zemreɣ ad d-iniɣ dakken nesteqnaɛ s wayen nexdem deg setta n wayyuren imenza n useggas-a n 2015. Rnu ad d-iniɣ aseggas-a i nḥerrek ugar cwiṭ ɣef setta n wayyuren imenza n yilindi. Taggara-ya kan, ussan n 15 ed 16 deg yunyu nga yiwen n usileɣ s wazal-is i kra n yilemẓiyen.» i aɣ-d-iberreḥ Ɛemmar Rabḥi, i yellan ɣef uqerru n Tdukkla Asirem Guraya, send ad d-yernu : «Am tal tidukkla nesɛa ula d nekkni ddeqs n yiswan nebɣa ad ten-naweḍ, gar-asen asnerni n waddal s umata d win n udrar s lxusus, aseḥbiber ɣef ugama akked uḥraz n tgemmi (patrimoine) tadelsant, tagamant akked tmezrayt daɣen.» Ma ɣef tallelt i tufa tdukkla sɣur tamiwin yemgerraden, Ɛemmar yenna-d: «akken teẓram nekkni d tidukkla n waɣir, tal tikkelt nesɛa ddeqs n warmuden i yesran i waṭas n yibeddi ed tebɣest. Ɣef waya ad d-iniɣ, ɣas ma nufa kra n tallelt sɣur wa ed wa, ama s udrim, s wallalen neɣ s wawal, maca ilaq ad d-nini dakken mazal txus.» Tidukkla-ya i d-yennulfan deg wayyur n yunyu 2008 atan tettban-d tessef ma neẓra ayen akk txeddem deg wannar. Ula d isenfaren tesɛa tdukkla-ya Asirem Guraya: «tal tikkelt nqeddec ahat ugar n tezmert-nneɣ, maca daɣen nesɛa kra n yisenfaren d imeqqranen sey-a ɣer sdat, ad d-bedreɣ seg-sen : aɣerbaz n tmussni ed ugama akked uxxam yettwabnan n ulbas.» I aɣ-d-yerna win i aɣ-d-yettmeslayen.

<p style="text-align: right;"> Mhenni Xalifi 

  
 Sendiḍelli n ssebt 13 deg maggu 2017, i temdel tiwwura-s temsikent n tewllafin tifuṭugrafiyin n Mass Mahammed Attaf, iwumi yefka asentel «Lezzayer n Tafat». Tella-d temsikent-agi deg tzeqqa n temsikniyin n uxxam n yidles Lmulud At Mɛemmer n Tizi Uzzu, tebda ass-nni n letnayen iɛeddan 08 maggu, tekfa sendiḍelli tameddit n wass. Am wakken diɣen i d-yella usenzi s ubuddu n yidlisen-is, dima deg tzeqqa n temsikniyin. Ad d-nesmekti belli, Mohammed Attaf d amaru n waṭas n yidlisen yecban: ungal “aseklu n zzher” iwumi isemma netta “L’Arbre de la chance”, d wammuden tullisin “Tasusmi n leḥyuḍ” iwumi isemma netta “Le Silence des murs”, d wammud n tmedyzt “ijeğğigen n yiman-iw” iwumi isemma netta “Les fleurs de mon âme”…

  A. A. 

  
  Tamsalt n uɣerbaz  

 D ayen yessewhamen, seg 1967, meḥsoub seg wasmi yefteḥ uɣerbaz amnzu deg taddart n Tidmimin, inelmaden n El Kelâa, ar ass-a n wussan, werǧin ɣran ass kamel. Azgen, yeqqar sbaḥ, azgen-nniḍen, yeqqar tameddit. Mi nesteqsa ɣef ssebba n waya, yerra-aɣ-d Hammad Mohend, s yisem-is d aɛeggal n tesqamut n Taddart n El Kelâa, yenna-d : « Nuzzel i wakken ad d-nawi aɣerbaz-nniḍen imi deg uɣerbaz n tIdmimin, llant kan snat n tneɣriyin. Ihi, uɣalen bnan-aɣ aɣerbaz-nniḍen anda i ilaq ad ɣren warrac n snat n tudrin. Meɛna tugi yiwet n taddart ad d-tceyyeɛ arraw-is ɣer uɣerbaz-a. Ihi, teqqim akken taluf. Nuɣal, nebra i ṭṭbel deg waman. Ur nerbiḥ ula d yiwet. Aɣerbaz d ajdid, meɛna werǧin teldi tiwwura-s». Yezga-d uɣerbaz-a rrif ubrid, werǧin ɣran deg-s yinelmaden, acu kan yuɣal am wakken d aqdim. Imi neɛreḍ ad t-nwali s leqreb, yulsa-aɣ-d Mass Hammad tadwant-is. « Akka tura, d yiwen i t-izedɣen. Yerra-t am wakken d lmelk-is. La uettrebbi deg-s lmal akked yiyuzaḍ. Ixeddem deg-s nnḍer-is. Yusa-d seg Uẓefun asmi i t-id-ssuffɣen seg uxxam i yezdeɣ berra lqanun, yusa-d ɣer da, yeṭṭef aɣerbaz, yerra-t d axxam-is. Yiwen ur yecliɛ deg-s, yiwen ur d as-yenni hemma. Bran akk i ṭṭbel deg waman, ama nekni s yimezdaɣ, ama d imḍebbren. Am wakken ur aɣ-teɛni temsalt-a». Acu kan, wissen ma ffaqen d akken deg yizerfan n yinelmaden i tuɣ icci-s. « Axxam yeččur d irgazen, meɛan ulac anwa ara d-yarren tiqit» i as-qqaren Wat zik. Sya alamma tbeddel, mazal la qqaren yinelmaden azgen kan n wass, xas ulamma wwin-d akk akayad n 5e aseggas-a, akka i aɣ-d-yenna Mass Belaidi Kader, anemhal n uɣerbaz n Tidmimin.

  Ḍaɛen yilmeẓyen n taddart-a  

 «Ur nesɛi ara ula d annar amecṭuḥ n ddabex uḍar, tili meqqar ad nedhu tinna u ad nekkes ciṭ n lxiq d yurif fell-aneɣ. Aṭas i aɣ-iṛeggmen ad aɣ-xedmen kra n yisenfaren. Acu kan, aṛeggem-nsen, yettili-d kan lawan n uḥeggi n tefranin. Mi ɛeddant, ur aɣ-ssinen ara», i d-yenna yiwen yilemẓi i nemlal deg tlemmast n taddart, yeqqim daxel n tejmaɛt, ikemmel yenna : « Acḥal n tikkal i ten-id-nesmektay s wayen i aɣ-d-nnan, meɛna asuter-nneɣ, ad yeqqim d awal kan ɣef lkaɣeḍ, am win iceṭṭḥen i uderɣal. Am wakken mačči akk d nutni i d-yusan deg uberraḥ-nni n tefranin». Deg taddart-a yettwattun, ulac ula d lbusṭa neɣ ɛad axxam n usejji. Ma yella win yeḥwaǧen ciṭ n tedrimt, ilaq ad yerzu ɣer temdint n Uẓeffun i d-yezgan d acḥal n ikilumitren n tikli. Ulac ula d ttawil n usiweḍ. « Ma yella tebɣiḍ ad tliḍ ɣef tmanya n sbaḥ deg temdint n Uẓeffun, ilaq-ak ad tekreḍ ɣef rrebɛa, u akken wissen ma ad tafeḍ takerrust», i yesḥassef yiwen yilemẓi-nniḍen i iḍelben ad rren aɣerbaz-nni yezdeɣ yiwen d axxam n yilmeẓyen. « Imi, ur qqaren ara deg-s, meqqar ad t-rren d axxam n yilmeẓyen, ad d-nesfaydi deg-s. Ad nettemlil deg-s, ad d-nexleq tiddukkla tadelsant anda nesnerni idles-nneɣ akked tmussniwin », i iwala wayeḍ yilemẓi. Aṭas n tɣawsiwin i ixussen taddart-agi n El Kelâa xas ulamma imezdaɣ-is ddukklen u ttaɛraden ad ssifsussen taɛkemt ẓẓayen. Meɛna akken i as-yenna winna « Ttaɛṭac i ixussen i ɛecrin ».

  Hocine Moula 

  
 D udem amezrayan n teẓriɣlant tazzayrit, d aɛeggal n tegrawt n tẓa (9) i yellan d ssebba n tnekra n Tegrawla, d yiwen seg yimezwura n tirni akken ad tili tdiplumatit n teslellit yella daɣen seg wid icetlen tanamert seld azarug-nneɣ, Hocine Ait Ahmed yemmuten iḍelli, deg leɛmer-is 89 iseggasen, yella, ulac din ccik, d argaz yessegten imennuɣen.

 Dda Lḥusin, am wakken i ḥemmlen ad as-ssiwlen yimeɣnasen n Tirni n yiɣallen inemlayen (FFS), d tazmert tamezwarut n tnamert i d-yeɣnew umeɣnas-a ur nfeccel seg newwi azarug, yuki-as i teẓriɣlant ɣef zik lḥal. Deg Ukabar n uɣref azzayri (PPA), i d-yeɣnew Messali Hadj, udem ameqqran n teẓriɣlant tazzayrit, i yelmed izalen n tlelli akked wid n nnif akked lḥerma n umdan, d izalen werǧin ten-yeǧǧa nejren abrid-is abaɣut s yisem-is d argaz asertan ttqadaren. Yekki deg uɣnaw n Tuddsa tuzzig (OS), d taɣbalut n tidet n yimeɣnasen imaẓriɣlanen i cetlen deg tetwilin n yimenɣi, i yuɣalen sakin d ikataren n tegrawin n Yigen n teslellit Taɣelnawt (ALN), Hocine Ait Ahmed, ur iɛeṭṭel ara yezzaken-d tazmert-is n umsuddes, netta deg leɛmer-is 20 iseggasen.

<p style="text-align: center;"> D anelmad deg tesnawit yewwin lewhi n uɣella asertan 

  Ur yettɛeṭṭil ara ad iban fell-as belli d aɣella asertan, netta mazal-it deg tesnawit n Ben Ɛeknun, ɣer tama n yimeɣnasen imaẓriɣlanen ara d-yeǧǧen later deg umennuɣ i teslellit n Lezzayer, gar-asen, Omar Oussedik, Benaï Ouali, Amar Ould Hamouda, Chibane Saïd akked Idir Ait-Amrane. Yeṭṭef, seg iruḥ Mohamed Belouizdad, tamehla n Tuddsa tuzzigt (OS), d yiwet n tuddsa ideg yella d amsuddes igerzen yerna d aɣella n tidet, acku, d netta i yessufɣen attafttar n telɣut taserdasant i ferqen i wakk imekkiyen n tuddsa taserdasant. 

 Dindin gren-as tamawt, deg temlilit n Useqqamu alemmas n ukabar n PPA, deg useggas 1948, deg Zeddine (tama n Cclef). Tikkin-is s tirawt, ideg tella tmuɣli-s ɣef tsetratijit n umennuɣ iɣef yessefk ad yeddu ukabar n PPA, yessebgen-d dɣa imal aɣelnaw i yellan yettraǧun ilemẓi-a yesɛan deg leɛmer-is, deg tallit-nni, 22 iseggasen, d abrid yeččuren d uguren, seg gar wuguren-nni d tazɣint i umi ttinin « Taẓermazɣant » n useggas 1945. Uguren i d-yemlal deg ukabar-is ur nnulen ara beɣɣu n umsedrar n Ɛin Lḥemmam, deg tmurt n leqbayel n ufella, yetturebban deg tnemgalt n ulmad n teẓriɣlant ɣer tama n wudmawen imeqqranen n umennuɣ ɣef uzarug n tmurt. Ar ass-a, 53 iseggasen seld azarug, mazal inmazrayen ssekfalen-d ddeqs n tɣawsiwin yefren n umennuɣ n Hocine Ait Ahmed ɣef tmurt-is, ideg yella yinig-is ɣer asya i yebdan deg useggas 1953, akken ad yeɣnew iseqquma ara iɛiwnen akken ad tawi Lezzayer azarug-is, dɣa, deg tikkin-is deg usarag amezwaru n yikabaren inemlayen n asya deg Rangoon deg Birmani. D aɛeggal n tegrawt n tẓa i yellan d sseba n tnekra n umgaru n teslellit taɣelnawt, mi yella deg Lqahira, netta akked Mohamed Khider akked Ahmed Ben Bella, d netta i d aɣella n tmagla n Tirni n teslellit taɣelnawt (FLN) deg usarag n Bandung deg useggas n 1955. S ɣur Mustapha 

<p style="text-align: right;"> Ait Mouhoub(APS) 

  
 Yuɣal-d usmel (forum) n tdukkliwin tidiganin n Ayt Smaɛel deg teẓrigt-is tis kraḍ (3). Ttiɛad yeḍra-d ihi ssebt-a iɛeddan deg uxxam n yilemẓiyen n tɣiwant, ideg kkint ugar n 8 n tdukkliwin, yal yiwet ɣef wacu i tesseḥbibir. Ma nwala ɣer yilindi, mi yemmug usmel-a deg wayyur n ɣuct, ad d-naf iɛeṭṭel win n useggas-a i d-yeɣlin deg unbir. I lmend n waya ihi, ddeqs n warmuden (activités) i d-yellan deg wass yekmel. Gar-asen isaragen ɣef usefrek n tdukkliwin, d leqdic n yilemẓiyen, sɣur Ɛisawi Ɛezdin seg tesdawit n Bgayet, Mass Salḥi Mulud, aselway n tdukkla Itri Adelsan n Uqbu, akked Fersawi Ɛebdelwahab, aselway n RAJ. Llan-d, daɣen, 3 n yiḥuna (ateliers) ɣef unneɛẓuẓi daxel tdukkla sɣur Merrar Yazid d aselmad, d Sadeq Rebbaɛi d anmazul n uselway n tɣiwant. Ɣef tneflit deg udrar, sɣur Ben Ɛeyyac Ṭaher, d aɛeggal deg tɣiwant n Draɛ Lgayed, yid Mass Mulwa. Akked uḥanu wis kraḍ, deg ṭṭabla n umciwer, ɣef wazal n tdukkla n yibabaten n warrac deg uɣerbaz, sɣur Rebbaɛi Racid, d amasay deg tesnawit n Ayt Smaɛel. Ddeqs n timsiknin ɣef yidles d umezruy, ladɣa, i d-yersen i uzayez, akked kra n tegnatin n waddal leǧwahi n tmeddit. Ayen yessefraḥen daɣen seg ttiɛad, d asɛeddi n yimuḍan, akked uɛeyyer ɣef waṭṭan n ssker sɣur yimejjayen i yimezdaɣ. Ad d-nesmekti kan belli iswi amezwaru n usmel-a n tdukkliwin, akken i d-nnan xilla n tikkal yimḍebbren n tɣiwant n Ayt Smaɛel, d asebɣes n tdukkliwin n temnaḍt-a tamsedrart ɣer ugar n leqdic deg unnar. Rnu-as tagnit i temlilit d umbaddal n tiktiwin gar yibujaden d wid yennumen amaḍal-a n uselḥu n tdukkla.

<p style="text-align: right;"> Kaisa Khalifi 

<div> 
  
 Segmi nuḥent tkeryas s waṭas, simmal zerrin yiseggasen, yerna yettimɣur daɣen umḍan n yisehwa (accidents) deg yiberdan, adabu n tmurt n Lezzayer, am tmura merra, yewfa iman-is yettwaḥettem ad yessiwɛir seg tikkelt ɣer tayeḍ angal (code) n tikli, neɣ asaḍuf n ubrid. Maca deg yisuḍaf-a, aṭas i yettwalin « tuccḍiwin », i d-yettbinen akken nniḍen. Amedya, ma nebda seg tama n winna i iɣerrmen kra n win inehhren netta yesker. Deg useggas n 2004, yeffeɣ-d usaḍuf i iḥessben amdan yesker mara yili yiɣisem (alcool) yeṭṭef deg yidammen 0.1 %. Annect-a yella iga-d agnu (problème) d ageɛmir, acku tikwal ad yili unehhar yeswa kan iɣi neɣ d ikkil ad yali yiɣisem deg yidammen-is. Dɣa, wid terza taluft n tɛessast ad sḥebsen anehhar-nni rnu ad yettwaɣerrem, netta ur yeswi iɣisem. Rnu daɣen, deg ddeqs n tegnatin, ad yettwasseḥbes unehhar, ad t-awin ad as-sɛeddin idammen ad yeǧǧ iqeddicen-is, ɣer taggara ad d-iban dakken d amelsi (innocent) i yella. Ɣef waya, adabu imuqel deg usaḍuf-a, ireqqaɛ-it 6 n yiseggasen tura ɣer deffir, yettusemma deg 2009. Yuɣal unehhar yettwaḥbas deg waddad n uskar ala ma iɛedda yiɣisem deg yidammen-is 0.2%. Maca daɣen, imsulta sseqdacen tura amris (appareil) n uktil n yiɣisem, mu ssawalen s tefransist l’alcootest, i izemren ad yesɛeddi idammen n unehhar netta deg tkerrust-is i yella. Seg tama nniḍen, yella usaḍuf wayeḍ i yessefqiɛen inehharen; win igedlen aseqdec n wallalen n teywalt (moyens de communication) deg tnehra. Neẓra dakken asaḍuf-a yeffeɣ-d deg useggas n 2004, seg wass-nni aṭas n yisteqsiyen i d-yesnulfan, gar-asen: amek asiwel kečč tnehhreḍ megdul, ma d awali n usaru uhu? Hata ukerris neɣ ad d-nini tuccḍa i as-d-yettwassuksen i usaḍuf-a n ubrid, ladɣa mi yettbin ɛinani belli d asaru i izemren ad yessufeɣ anehhar seg leɛqel-is wala asawal. Ɣas ar tura mačči akk tikeryas sɛant tawuri-ya n tiliẓri, maca sey-a ɣer sdat ilaq ad muqqlen yinesdabuyen (autorités) amek ad ẓerren ma yella anehhar-a yettmuqul asaru neɣ uhu. Deg wannect-a, neɛreḍ ad d-nefser kra n waqqayen (points) ɣef usaḍuf n ubrid, ɣas ma yella isehwa (accidents), ad yeqqim umdan d netta i d amassay (responsable) amezwaru fell-asen.        

    Mhenni Xalifi

  
 Acḥal i yuzlen n yidamen ɣef tmaziɣt , acḥal n yergazen d yilmeẓyen i iruḥen d asfel fell-as. Deg umussu aɣelnaw n yiseggasn n 40 i d-kren imeɣnasen am Bénai Ouali d Laimeche Ali ad fken amkan i tmaziɣt deg Lezzayer yettnaḍahên mgal Fransa. Seg useggas n 1980 anida yebda umennuɣ sebba-s asmi i iruḥ Mulud Mξemmri ɣer tseddawit n Ḥasnawa akken ad yexdem asarag dɣa ugin-as . Maca inelmaden iɣaḍ-iten lḥal, dɣa ffɣen-d akk akken ad d-sbeggnen lɣiḍ -nsen, ama deg Ḥasnawa ama deg wad ∑isi. Ṣubben-d seg yidurar akken ad ttekkin deg tmesbanit-nni di Tizi Wezzu, dɣa tekker akken ilaq. Jerḥen acḥal , wwin acḥal ɣer usekraf imi leqbayel mmsemyafen ad arẓen wala ad knun ,ur bɣin ara tamḥeqqranit d lbaṭel bɣan Tamaziɣt ad teṭṭef amkan-is am nettat am tutlayin niḍen. Amenɣi d win i ikemmilen . Leqbayel ur rrin ara aḍar ɣer deffir ,seg Mulud Mξemmri ɣer Lwennas Maξṭub. Ass-a ban id isin seg wallen. Yiwen yewweḍ leɛbu Rebbi asmi d-yuɣal seg Lmerruk, di 26 furar 1989, wayeḍ seftutsen-t deg Tata Bunan, 25 yunyu 1998. Wi d wid d-yufraren, wamag llan aṭas n yimeɣnasen i uruḥen d asfel , amedya kamel waḥyun d Ǧaξfer sin-agi d iselmaden n Tasaft xeddmen deg wat yanni, kecmen ɣur-sen ɣer tneɣrit nɣan-ten din. Lḥasun mačči d yiwen i yeɣlin ɣef tugdudt d tmaziɣt. Ineggura d arrac n tefsut taberkant. Asmi tekcem tmaziɣt s aɣerbaz ɣas akken yella lexṣaṣ n yedlisen maca awi-d kan teṭṭef adeg-is. Ass-a, attan tmaziɣt d tunṣibt. D ayen igerrzen yesefraḥen. Yenna-as : «d acu i tebɣiḍ ay adarɣal ?», yerra-as-d : «d tafat ma yefka-tt-id Rebbi» , akken d-yenna Lwennas : ma ulac tamaziɣt, ulac, ulac, ulac, leqbayel bɣan talwit dayen neξya deg ccwal d umennuɣ ,aha ad d-ifrir tagut fell-aneɣ ad nili am nekkni am medden.

<p style="text-align: right;"> Zakia Ben Yahia 

  
 Ulamma, am yal aseggas, yella-d kra n ukukru ɣer medden i ucraḍ mgal azleg neɣ abeḥri, aṭas i t-igan ɣer taggara, ama d imecṭaḥ neɣ d imeqqranen. Ladɣa mi d-iban d akken acraḍ-a yelha maḍi i yimɣaren d wid yesɛan aṭṭanen idumen. Deg tɣiwant n Ayt Smaɛel, tettunefk tezwert i warrac n uɣerbaz. Ussan-nni imezwura dɣa, mi d-yekcem ucraḍ ɣer tmurt, akk inelmaden n yiɣerbazen n Ayt Smaɛel ɛeddan seg tigawt-a n uḥuddu d uḥami mgal azleg asemhuyan (saisonnier) n tegrest. Ma yella lawan-a, seg tikkelt ɣer tayeḍ, llan yimɣaren i yettceyyiɛen ɣer tensafart ad d-aɣen acraḍ-a, neɣ rezzun ɣer tzeqqa n udawi n Tizwal, ad d-wwten tissegnit-a. Ad d-nesmekti belli si tama n yimɣaren, yefka-asen uɣlif n tezmert snat n tferniwin i uxdam n ucraḍ i yella baṭṭel; aha ad qerrben ɣer tzeɣwa n udawi, neɣ ɣer tensafarin ansi ara d-aɣen acraḍ-nni ara yili yettwaɣram-d. Ayen yeɛnan lqidar n yicraḍen i d-yemmesɣen, ɣef wawal n ugensas (représentant) n uɣlif n tezmert deg umaṭṭaf aɣelnaw, ad ilin ɛeddan amelyun d uzgen n yicraḍen. D ayen ara iqidden akken i d-yenna, imi nnumen annect-n i d-ttaɣen yal aseggas. Meskud d tagrest, mazal tettkemmid tedwilt-a n ucraḍ alamma d furar i d-iteddun, neɣ alamma kfran yicraḍen i inuḥen.

  M. K. 

  
 Armi d tura i d-baben wuṭṭunen yerzan ikayaden n taggara n useggas, deg kraḍ n yiuswiren yemxalafen deg temdint n Tizi Uzzu.

 Yetturaǧu i ukayad n taggara n uswir amenzu 5e ara d-yilin ass n 24 deg waggur n maggu 2017, ad sɛeddin wazal n 16305 n yinelmaden, gar-asen 8495 d arrac d 7810 d tullas, ad sɛeddin deg 371 n wulmisen n yikayaden. Ma d win n taggara n uswir n ulmud alemmas BEM ara d-yilin gar 04 ar 06 seg waggur yunyu, ad t-sɛeddin wazal n 13799 n yinelmaden, gar-asen 6550 d arrac akked 7239 d tullas, ad xedmen ikayaden-agi deg 50 n yiɣerbazen ilemmasen. Ma d win n taggara n uswir n tesnawit neɣ ayen iwumi qqaren BAC ara d-yilin gar 11 ar 14 deg waggur n yunyu, yetturaǧu ad t-sɛeddin wazal n 20955 n yisnawiyen, gar-asen 8754 d arrac mad d 12201 d tullas. Ad xedmen akyad-agi deg 70 n wulmisen n yikayaden. Ilaq ad d-nini belli wigi ijerden iman-nsen ɣer ukayad n Bac, llan deg-sen 14900 d inelmaden iɣurbizen (yeqqaren deg tesnawit), llan wazal n 6055 n yinelmaden imunan. Ma ikayaden n waddal ama d win BEM neɣ d win BAC, yuɣ lḥal sεeddan-ten yinelmaden deg yiɣerbazen-nsen am useggas iεeddan. Ma d akayad n taggara n uswir amenzu 5e n useggas aɣurbiz 2016 / 2017, ad t-sεeddin yinelmaden deg yiɣerbazen-nsen anida qqaren, mebla ma rzan ɣer yiɣerbazen-nniḍen, am wakken xedmen deg useggas yezrin.

  Ghani Amazigh 

  
 Tiwizi n uzemmur n Sidi Sliman d yiwen n wansay aqdim i ulac win i as-yecfan seg melmi i tebda, ar ass-a mazal ṭṭfent deg-s snat n tudrin “Lmecta d At sellam” deg yilulen n usamar tama n Uqbu . amek i d-yettili ? .

 “Si zik yal mi ara ad d-yawweḍ yennayer, yettili-d ubaraḥ ttemlilin-d medden ɣer tejmaɛt n taddart ,nettheggi iman-nneɣ i wakken ad tebdu twizi, win yesɛan acaraɛ ad t-id-yawwi , bu zayla ad d-yessiweḍ, ula d tilawin ttilint tmenharin , d nutenti i zeggiren sdat-tsen, sendahent ɣer leqdic. Mi ɛeddant si tzemmurt ɣer tayeḍ, yettili-d usgunfu s ubendayar d cnawi ,…” i d-yenna Ɛemmi salaḥ, d amɣar ameqqran n taddart n Lmecta, 90 n yiseggasen di leɛmer-is. Ass-nni n leǧmɛa yezrin, arrac, irgazen , tilawin , imɣaren, fɣen zik, deg yifasen-nsen tigelzyam, imurar n warruz, icellafen, imextafen, uɣen abrid ɣer lemluk i wakken ad d-leqḍen azemmur n Sidi Sliman. Ayen i d-irennun cbaḥa n twizi-agi, d laɛyaḍ n yigurden, lɣaṭi d cnawi n tulawin akked d yicewiqen n temɣarin iwumi ara tselleḍ di yal tama. Si lebɛid i d-ttbanent tzemrin. Irgazen am yifrax s ufella-nsent, di leqwaɛi tilawin am tferṭṭeta, yal yiwet s nnul-is. ‘’D ussan n lferḥ, d yiwet n twizi i izeṭṭen assaɣen n tegmat gar yimezdaɣ, tettara-ten ttḥulfun i yiman-nsen amzun d yiwet n twacult’’. i aɣ-d- yenna zidane Benamara d imdebber n taddart n At Sellam. Azemmur n Sidi Slimane, deg wazal n 600 n tzemrin, yettara-d alamma d 10 n yiqenṭaren n zzit macki yerbaḥ useggas. Aḥric deg-s, siǧǧiwent i yimezḍaɣ s ssuma maɛqulen, aḥric ɣer berra. Idrimen i d-ttawin deg-s, ttqabalen yis-sen lecɣalat n taddart am tliwa, ttaɣen akal i taddart … atg. Aḥric-nniḍen, ttaǧǧan-t i ttbiyita i d-yettilin snat n tikwal deg useggas. Tacemlit n useggas-a, tekfa s yimensi, send imi d-subben yifellaḥen ɣef tzemmrin, tulawin kfan-d alqad di leqwaɛi. Mlalen-d yimezdaɣ ɣer yiwen n umraḥ iwumi qqaren Alemsu Tqarrabet, zzin i tarbuyin n seksu. tekfa twizi s cnawi d usbuɣar. ‘’Lfarḥ n wass-a, ncalleh d win ara idumen, imi tekfa twizi n uzemmur di talwit ulac afellah i d-yeɣlin ɣef tzemmurt, neɣ tameṭṭut yegrarben. Nessaram tisutiwin i d-yettenkaren, ad ṭṭfent di twizi-agi’’, i d-tenna Nna Wardiya, yiwet n temɣart n lbaraka 

<p style="text-align: right;"> <span style="white-space: pre;"> </span> Brahim Benhamouche 

<div> 
  
 Tettidir taddart n yiɣil iwumi qqaren draɛ n at mḥemed i yetabaɛen ɣer tɣiwant n at racced id yezgan deg usammar lwilaya n tubiret di liḥala qerriḥin anda ɣaben wallalen n tudert ilaqen i tmeddurt n umdan imi tuɣal temɛict n twaculin-agi rẓaget acku ulac akk iṣenfaren unegmu s wacu ara d-yuɣal cwiya usirem i temnadt-a , gar iɣublan d wugguren ttmegaren ladɣa win iten-icuɣben aṭas d lgaz n temdint imi tuget n tuddar yetabɛen s at recced sfeydent s uṣiwed lgaz ḥaca teddart nsen i yiɣab uṣenfar lgaz anda ad rajun daɣen ama id yeffaɣ uṣenfar nniḍen si lwilaya , dayen yeǧǧan tiwaculin-agi ad sḥisfent ɣef uɣbel-a imi taddart n yiɣil tettwasen s ugeffur d usemmiḍ ladɣa adfel qessiḥen deg ussan n tegrest acku ciṭ n udfel kan iberdan akk ad yeɣlaq imi ur zmiren ara akk ad ɛeddin ɣef waya ur ttafen ara akk ansi ara d -awwin taqerɛet n lgaz yerna tamnadt-a tettwaɛzel mliḥ yerra tussa-d deg yidurar yeɛlayen meḥsub ulac akk ayen ara yisifsen ɣef uɣbel-a akken qqaren ansi is d-ussiḍ i ḥelwan d asawen , d acu kan iɣublan n yimezdaɣ n tama-agi ur ḥbisen ara kan dda imi mazal aɣbel n tzeqqa n tujya ar ass-a d wussan werɛad id -uffin yimḍebren tifrat i wannect-a yerna maci d tikelt maci tis snat i ttuɣun ɣef uɣbel-agi n tujya dayen yeǧǧan yimezdaɣ yesefk fell-asen ad ruḥen ɣer tɣwant leqsar akken ad awwin imuḍan am wakken ttafen uguren imdanen ur yesɛin ara tikerrusin ɣef kerrun tikerusin anda tettaweḍ ɣer suma n 600 -700 idinaren ,ad d-naf daɣen ugur n uṣiwed imi ur sɛin ara aṭas n lkiran yeṣawaḍen ɣer taddart-a rnu ɣer waya iberdan reglen akk-d leɣyab n trisiti iberdan anda imezdaɣ n yiɣil iɣelli-d lxuf fell-asen deg iḍ anda kullec d ṭṭlam ɣef wannect-a ssuturen imezdaɣ n taddart-a seg yimḍebren akken ad d-rren lwelha d tmuɣli nsen ɣer taddart i yenḥafen i yerran tameddurt nsen twaculin-agi akk d iɣublan d wuguren xersum s kra n yiṣenfaren unegmu ara ten-yeǧǧen ad sirmen sya ɣer zdat acku ma yella teqqim akka taɛkumt yal ass tettnerni s yiɣublan . 

  
 Twekded tneɣaft n ttrebga taɣenawt ahil n ikayaden uḥric wis kraḍ umbaɛd aqeɛed i texddem tneɣlaft ttrebga nuriya ben ɣebrit d akken ad bdun seg ayyur agi ideg i nella 15 si maggu deg yiswiren yemxalafen ama deg iɣbazen (amenzu ,alemmas , tasnawit ) , aqeɛed-agi i tesbed tneɣlaft ttrebga yussa-d umbaɛd aṭas n tmesbaniyin i xeddmen inelmaden n lwilayat unẓul n tmurt mi yella ayagi deg ayyur n remḍan yunyu , anda inelmaden-a ssuturen si ben ɣebrit awexer n yikayaden acku lwilayat n unẓul ttwasnent s lḥuman qessiḥen , dayen yeǧǧan taneɣlaft n ttrebga ad tbeddel rray terrat ɣer 15 mayyu meḥsub aswir 1 ,2 , 3 ,4 deg uɣerbaz amenzu , ma yella d aswir 1, 2 ,3 deg uɣerbaz alemmas ma d 1,2 di tesnawit , Ma yella d ikayaden useldem ad bdun si 12 yunyu imi d tagnit ara farṣen yinelmaden . Ma yella d ikayaden n taggar yemxalafen am wayen ye3nan akayad n taggara deg uɣerbaz amenzu ad yili 22 may , akayad n taggara aswir wis 4 deg uɣerbaz alemmas ad yebdu si 24 ɣer 26 may , ma d akayad n taggara di tesnawit ( BAC ) ad yebdu si 29 may ad ikemmel di 02 yunyu umbaɛd ad bdun imuras unebdu si 07 yulyu , am wakken ad tilli tuɣalin ɣer uɣerbaz aseggas ajdid ( 2016-2017 ) deg ass n tlata 30 ɣuct i yixeddamen d wid ixeddmen di tedbelt , 01 september ttuɣalin lecyax d yiselmaden , ma yella d arrac ad uɣallen ass n lḥed 04 september , ihi abeddel -agi deg ahil n yikayaden yella-d ɣef tmesbaniyin warrac unẓul imi ur bɣin ara d-illin ikayaden di remḍan . 

<p style="text-align: right;">  Abdelhak Menas 

  
 Ussan-agi ineggura, Tger-d tcennayt taqbaylit Louiza tiɣri i Leqbayel i wakken ad tt-ɛiwnen s tedrimt imi i d-yeɣli-d fell-as waṭṭan. Aṭas n ttawilat i as-ilaqen, ladɣa lmesruf, netta ur tezmir ara ad t-tqabel. Ɣef wakken i d-tenna tiɣri-agi ur tettuneḥsab ara d tuttra, maca tewwed-as tfidi s iɣes. “Xas imejjayen deg tmurt n Lezzayer ẓewwren, maca ulac dwawi i iwulmen’’, i twala tcennayt Louiza. Ɣef waya, truḥ ɣer tmurt n Fransa, s axxam n mmi-s i wakken ad tdawi. Acu kan, laqen-as setta neɣ sebɛa les scanners d 660 n tsegnatin. Aya-agi yeḍḥa-d dayen ɣlayen, ur tezmir ara ad txelles akk anect-a. Tenna-d belli snen-tt Leqbayel tcennu seg useggas n 1978 ar ass-a n wussan. Mazal ur teqḍiɛ ara layas. Tebɣa ad teḥlu akken ad tkemmel ccna. Tecna ɣef tmurt, ɣef tmeṭṭut , ɣef lḥerma. Tḥemmel ifennan imeqqranen, yecban slimane Azem , Ait menguellet, Matoub Lounes d wiyad-nniden. Tenna-d belli tsetḥa imi i d -tessutet deg Leqbayel akken ad tt-ɛiwnen, meɛna d lehlak-agi d amcum i d-yeɣlin fell-as. Ɣef wakka i teḍleb ad tt-iɛiwen win i izemren s cwit mačč alamma s waṭas. « Ya yiwen ad i yi-d-yefk ayen iwumi yezmer ma yehwa-as 100DA, awi-d kan ad ḥluɣ. Kra n win i yi-d-yessutren zik, cennugh-as baṭel imi mačči d adrim i d ssaḥ. Cennugh s nnif d lḥerma, i leqbayel i teqbaylit », i tessuter tdeg Leqbayel tcennayt Louiza. Am wakken, diɣ, tessutur deg tdukkliwin ad tt-ɛiwnen, yerna teqqar-asen ma yella teḥla, ayen ara d-yegrin n yidrimen, ad tent-tefk i tdukkliwin-agi. Tekfa tiɣri-s s wawal-a « Imi i ken-ḥemmleɣ, tḥemmlem-iyi i d-ssutureɣ deg-wen afus n tallelt, akken ad jjiɣ ».

  Z. B. Y. 

  
 Tikwal ttnejmaɛen kan, jemɛen-d idrimen i usnerni n tgerrujt n taddart icban anejmuɛ n lḥaquq. Wid isedduyen tajmaɛt, lamin d ṭṭemman i t-ittḥamin zwaren wwḍen ɣer umekkan. Suffɣen-d tiḥṣirin yellan di lǧama n lemqam illan din ssan-tent berra, qqimen d agraw ddaw tẓebbujt i tili, ttheggin gar-asen annejmuɛ simi ara d-awḍen innejmaɛen. Xas akka tamurt tbeddel seg wasmi akka d-ikcem urumi, xas fransa terẓa taxeddimt n udrar d tuddsa ɣef i tbedd tmurt n leqbayel,I qbayliyen mazal sedduyen tajmaɛt am ik. Imɣaren, irgazen d yilmeẓyen ttawḍen-d d tirebba ta deffir ta ad as-tiniḍ ɣer lǧanaza ara ruḥen. Imɣaren d wid meqqren ṭṭfen imukan iqerben ɣer lamin d ṭemman mačči kan akken ad slen akken ilaq maca ḥemlen ad d-inin awal-nsen, ttakken-d ṛṛay-nsen. Ilmeẓyen, wid ikecmen melmi kan ttufiq, ttɣimin ɣer deffir, lemden ɣer yimɣaren amek ttmeslayen. Ulac win izemren ad d-immeslay zdat baba-s. Akken qqimen akk imnejmaɣen, lamin izzi akka ɣer ubrid d-ittawin ɣer tmeqbert ma ulac win ara d-iteddun, ssyin iwehha i Ccix n taddert ad d-iɣer lfatiḥa. Ikfa Ccix yebda awal lamin s uṣelli ɣef nnbi : -Llah u ma ṣelli ɛlik a rasul llah! Llah u ma ṣelli ɛlik a rasul llah ! Imnejmaɛen rran-as-id akk, ṣelli ɛlih wa sellem. Ssyin ibda awal ɣef cɣel ɣef ara mmeslayen. Ibda umeslay, mmeslayen yirgazen slid Saɛid u Ḥemmu n At Brahem d tmital-is. Di tejmaɛt n Tala-Zeggaɣen yuɣal uqelmun s iḍarren. Wid issawalen taqbaylit, imusnawen d wat tirugza d nnif uɣalen di rrif, ṛṛay yuɣal ɣer bab usurdi d cci. Asmi tetteddu, tbedd tejmaɛt ɣef lḥaq baba-s n Ḥemmu d netta i d amsewwaq n taddart. Ma ulac-it, leǧmeɛ n taddart ur iferru ara. Seg wasmi yuɣal ṛṛay deg yifassen n wid ittgallen kan s usurdi, Ḥemmu d wid i t-icban uɣallen di rrif ur asen-ttaken ara awal di leǧmeɛ n taddart. Yiwen wass, nnejmaɛen wat taddert, seg ikker cwel gar imnejmaɛen, leǧmeɛ yegguma ad yefru, inṭeq yiwen seg yimnejmeɛen ɣer Ḥemmu yenna-as: -A Ḥemmu n At Brahem mmeslayen akk imnejmaɛen ala kečč ! – I mi tebɣam ad d-mmeslayeɣ, ad awen-d-ssiwlaɣ yiwet n tedyant. Yella yiwen n uzrem ittidir deg uxjiḍ-ines, deg tlemmat n tmadaɣt, akken ad t-nɣen saɣayen times i tmadaɣt-nni. Ad yerǧu alamma tensa yiwet n tama, ad d-izwir aqerru-s ad d-iffeɣ anda tella tmes iwala-tt. Yiwet n tikkelt izwer-d taseṭṭa-s, ikcem deg ujajiḥ n tmes, iḥsel dinna. Ihi ay atmaten Ḥemmu n At Brahen ur ittmeslay ara, mmeslayet kan kunwi. Wehmen akk imnejmaɛen di teqsiṭ i d-yewwi Ḥemmu ala yiwen n umɣar i itt-ifehmen, yenna-asen : – ay atmaten, ayen d-inna Ḥemmu n At Brahem d ayen i aɣ-d-iḍran. Asmi ṛṛay illa deg ufus n wid i wumi tezwar, deg ufus imusnawen leǧmeɛ ifra, tura mi yuɣal deg ufus n wid i wumi ur tezwar ara, a-ta leǧmeɛ yerwi yegguma ad ifru…

 <em> yettkemmil </em>

  Ramdane Lasheb 

  
 Taddart n Akaoudj d yiwet seg 23 n tuddar n tɣiwant n Ait Aissa Mimoun i d-yezgan deg ugafa n tɣiwant-agi, tebԑed ɣef temdint n Tizi Uzzu s wazal n 10 km.

 Taddart-agi, mazal ar ass-a n wussan, tettidir lexsas d ameqqran deg yiḥricen d yisenfaren yemgarden n tudert tatrart. Gar-asen : ttawil n Internet, lgaz n temdint, yir liḥala n yibrdan, asezdeg n twennaḍt, imḍiqen i yilmeẓyen akked uɣbel n waman. Ssuturen yimezdaɣ n taddart n Akaoudj deg yimḍebren teεna temsalt, ama d wid n usqamu aɣerfan aɣiwan (APC) n Ait Aissa Mimoun, ama d wid n lwilaya n Tizi Uzzu, i wakken ad d-rren lwelha-nsen ɣer yimezdaɣ n taddart-agi yenḥafen aṭas si yal tama. Menbeεd mi ttidiren akka tura deg tegnatin qessihen. Ma d iɣeblan i d-ttmagaren kul ass, deg tazwara, ad naf aɣbel n waman n tissit, imi ufan-d iman-nsen ttnadin ɣef tiqit n waman anida ara tt-id-awin, acku ttɣiman 7 neɣ 10 n wussan i wakken ad d-uɣalen waman yiwen ubrid, d ayen i ten-yeğğan ad d-aɣen tisitirin n waman, ladɣa deg unebdu. Ugur wis sin, d Internet i mazal ur yefri ara. Ma yebɣa yiwen ad yazen neɣ ad d-yawi kra seg Internet, ilaq fell-as ad yerzu alamma d tamdint n Tizi Uzzu. Ay-agi, yebɣa ad d-yini d akken ilaq ad ilḥu 10km, neɣ yezmer lḥal ad isruḥ yiwen wass ɣef liğal n ssaεa. Maca lukan i d-tewwiḍ s ixxamen tili mačči akka. Cetkayen daɣen ɣef uεeṭṭel n uṣiweḍ n lgaz n temdint s ixxamen-nsen, imi ṛwan lḥif ladɣa deg tsemhuyt n tegrest, imi acḥal n tikkal i leḥun d likumiṭer i wakken ad d-awin taqqerԑat n lgaz, uɣur ara sewwen neɣ uɣur ara seḥmun. Bdan yakan lecɣal aseggas d nnefṣ-aya, maca takebbanit yeṭṭfen asenfar-a, teḥbes azal n 6 wagguren-agi. D ayen i ten-yeğğan ad d-gren tiɣri, yerna ad ssutren deg wid teԑna temsalt, gar-asen imeḍberen n tɣiwant Ait Aissa Mimoun, d tenmehla n Imuhal Izuyaz (Direction des Travaux public), i wakken ad yefru wugur-a deg wussan i d-iteddun. Aɣbel wis ukuẓ, d win n yiberdan, imi aṭas n yiberdan yellan deg taddart-agi, ha-ten-in deg yir liḥala, am ubrid ameqqran yeqqnen gar-as d Lekhali, rnu ɣer-s iberdan yellan daxel n taddart. D annect-agi akk n yiɣeblan i yerran tudert n twaculin n taddart n Akaoudj, ttidirent deg lḥif d lmeḥna, ɣef waya ssuturent deg yimḍebren ad d-lhin deg wuguren iceɣben allaɣ-nsen, u ad d-afen tifrat i yiɣeblan s tazzla.

<p style="text-align: right;"> Adaoun Abdel Ghani 

<div> 
  
 Tikkelta, nerza ɣer taddart n Tala Amara anda i nemlal d kra n yimḍebbren-is, deg uxxam n yilmeẓyen, i wakken ad d-nawi awal ɣef tmetti d umezruy n tama-agi n tmurt n leqbayel. Nemlal d : Mass Yefsah Youcef, d amdan mechuren nezzeh deg taddart ; Mass Izri Belaid, d amaru amatu n tesqamut n taddart ; Mass Djaffer Medjbeur, aselway n uxxam n yilmeẓyen akked Dr Kechabia Nadir, aselway n tiddukla ‘’Le Defi’’. . S lferḥ d ameqqran i d-rran ɣef yisteqsiyen-nneɣ. 

  
 Tamendawt n tmurt n Lezzayer ittuqeblen aseggas-a tettusuqel-d ɣer tutlayt n tmaziɣt sur useqqamu unnig n timmuɣza s uskil alatini . Tamendawt-a yuran s tmaziɣt tella-d di 45 isebtaren , deg-s 218 imegraden i ttwaqeblen s wumni di furar 2016 anda tekcem tutlayt n Dda Lmulud d tutlayt tunṣibt deg umgarad wis kraḍ wis sin akked d tkadimit ara yilin ilmend imusnawen ara yesduklen tutlayt n Tmaziɣt d unegmu-ines ɣas akken ar tura ur d-yeffiɣ uṣaḍuf ara yessudsen aselḥu-ines di tagduda n Lezzayer . Yelha usurif-agi maca aṭas n tɣawsiwin i tuḥwaǧ tutlayt-nneɣ n umahil d umtawa gar warraw-is i wakken a tuɣal d tutlayt s timad-is war ma tesɛa takna .

<p style="text-align: right;"> Dahmani Bilal 

  
 Deg tdiwennit-a, newwi-d awal ɣef umecwar n ucennay Ahcène Bedrani akked wayen icuɣben anaẓur s umata.

  Aɣmis n Yimaziɣen: Amek i tgiḍ isurifen-ik imenza deg ubrid n ccna?  

  Ahcene Bedrani :  Seg ucrured ɣer tikli, imi deg lweqt-nni ur yeshil ara ad yecnu yiwen kan akka. Seg zik i ttruḥeɣ nekk d yimeddukkal-iw ɣer umadaɣ i wakken ad nezhu cwiṭ s ccna. Cfiɣ am tura ɣef wasmi i xedmeɣ snitra-w tamezwarut s lxamsa n zzit akked kra n lexyuḍ. Ussan-nni ad iliɣ sɛiɣ 18 n yiseggasen deg leɛmer-iw. Syin akkin deg useggas n 1991 i d-uɣeɣ tagitart-iw n ṣṣah tamezwarut, ɣer yiwen n urgaz n tmurt n Brazil. Dɣa seg yimir tedduɣ cwiṭ cwiṭ ɣer sdat, armi i d-wwḍeɣ ɣer tizi n wassa. Ussan-nni yal tameddit nettemlili d tarbaɛt, wa ad d-yawi derbuka, wa d abendayer ma d nekk ad awiɣ tagitart-iw. Nettɛawaz alamma yuli wass, ama d iṭij neɣ d asemmiḍ, imi imir ur nesɛi ara ttawil anida ara necnu, yecban axxam n yilmeẓyen. Tizlatin i tecniḍ d ayen kan i d-yeẓẓem wallaɣ-ik, neɣ tugmeḍ-d anida-nniḍen? Nekk ur ttefreɣ ara tidet, yerna ad t-id-niɣ s ttnefxa, imi mačči d lɛib ma yewwi-d ufennan asefru ɣer umedyaz neɣ lmusiga ɣer win i tt-ixeddmen. Acu kan nekk tuget n wayen xedmeɣ n yiman-iw. Ar tura, wwiɣ kan asefru-nni « Tuzyint » ɣer lǧar-iw Karim Iloula amedyaz. Am wakken daɣen i yi-d-yefka yiwen umedyaz-nniḍen n tɣiwant-nneɣ lmusiga i yiwet n tezlit, d Sahali Chabane yettwassnen s yisem n « Caban Ameɣbun ». Ma deg tesfift i d-iteddun, yefka-id uneɣmas n rradyu tis snat d umedyaz Said Friha ttesriḥ, i wakken ad ɛiwdeɣ, ad cnuɣ tizlit-nni-ines « Abrasli ireqqen », ara cnuɣ s wudem atrar.

  Mmeslay-aɣ-d ugar ɣef tesfifin-ik…  

 Tura akka ɣur-i snat n tesfifin, tamezwarut teffeɣ-d deg useggas n 2001 iwumi semmaɣ “Yeggra-d lexyal”. Llant deg-s 6 n tezlatin, gar tezlatin yellan deg-s ad bedreɣ: Idurar, Xas ɛeddan leɛwam, Serzgen-as ddunit-is, yeggra-d lexyal-im…atg. Zemreɣ ad d-iniɣ belli ur xtareɣ ara tallit ideg ara d-ssufɣeɣ tasfift-agi, imi tɛedda kan am uzaylal, aṭas ur neẓri ara belli teffeɣ-d. Imi daɣen imdanen deg lweqt-nni, lhan kan d Tefsut taberkant. Syin akkin qqimeɣ alarmi d aseggas n 2015 i wakken ad d-ssufɣeɣ tasfift-iw tis snat iwumi giɣ isem “Tuzyint” ideg llant 7 n tezlatin, yiwet deg-sent tella deg tesfift-nni iɛeddan, d tizlit-nni “Yeggra-d lexyal-im”, ma d setta-nni-nniḍen d timaynutin, ad d-bedreɣ deg-sent: Tuzyint, Yewet-iyi ufus-iw, Tiɣri, Yeggra-d lexyal-im,…atg. Ad d-rnuɣ kan cwiṭ ɣef tezlit-nni “Tuzyint” i cniɣ nekk akked tcennayt tilemẓit Noria, i yesɛan ṣṣut ḥlawen mačči d kra, d tagnit i wakken ad tt-snimmreɣ aṭas.

  Tzemreḍ ad aɣ-d-tiniḍ sebba n uɛeṭṭel deg ussuffeɣ n tesfifin-inek?  

 D tidet ɛeṭleɣ aṭas, imi tikkelt tamezwarut qqimeɣ azal n 7 n yiseggasen i wakken ad d-ssufɣeɣ tasfift-iw tamenzut. Ulamma

  D tuqqsa n tayri i ak-yeǧǧan ad tecnnuḍ fell-as, ahat, imi tettḥaz yal ilemẓi ?  

 D tidet tuqqsa n tayri tḥuza-yi mi meẓẓiyeɣ am yilmeẓyen merra, ulac win ara ak-yinin nekk ul-iw d ablaḍ, ma yella wayen-nniḍen, imi ar tura mazal nettwali imawlan i ibeḍḍun gar yilemẓyen yemyeḥmalen. Da ad fken taqcict s ddreɛ, da ad seyyfen aqcic ad yaɣ tin ur iḥemmel,…atg. D ayen ara d-ibanen deg tezlit-nni « Serzagen-as ussan ».

  S yiwet n tezlit, tezẓiḍ-d i tɣiwant-ik…  

 Ferḥeɣ aṭas imi iyi-d-tefkiḍ asteqsi-agi, imi d tajmilt i xedmeɣ i tɣiwant-iw Ait Aissa Mimoun i nettɛuzzu aṭas d nettat i d-aɣ-iṛebban. D yiwet gar 7 n tezlatin i xedmeɣ deg tesfift-iw taneggarut, iwumi semmaɣ Tuzyint i d-yeffɣen deg useggas n 2015. D tizlit ideg i d-bedreɣ akk tudrin n tɣiwant-nneɣ, i wakken ad tent-id-sbeggneɣ u yerna ad tent-issinen medden.

  Amek i ak-id-tusa tekti-s?  

 Tikti n tezlit-agi tagrakalt, tusa-iyi-d asmi ttqesireɣ d ucennay ameqqran Mouh Said Oubelaid, dɣa yenna-iyi: “ur ssawḍeɣ ara ad ken-id-sedduɣ deg tezlit-nni-inu, imi deg lweqt-nni d tikasiḍin i yella dayen kan i tewwi, ulamma tellam deg usefru”. Syin iweṣṣa-iyi-d i wakken ad xedmeɣ yiwet i temnaḍt, dɣa uɣaɣ-as awal.

  Amek tettwali tmetti afennan, d wamek i tt-tettwaliḍ kečč s timmad-ik?  

 Timetti-nneɣ taqbaylit, tettwali belli acennay i xeddem s sshala tameqqrant, sufɣen-d kan akka, qqaren-d kan ayen i d-yusan deg wallaɣ-nsen. Nekk ttwaliɣ-t d win ineɛtaben aṭas. Tikkwal ur yeggan ara uḍan i wakken ad ixdem asefru, tikkwal iteẓẓem-d allaɣ-is ama deg wayen yerzan imeslayen, tiktiwin neɣ tinfaliyin icebḥen. Amedyaz neɣ acennay am tcemmaɛt, ad yettak tafat i medden netta ad ireqq s ttawil kan.

  Ma yella kra tessewjadeḍ kečč sya ɣer sdat?  

 Aql-iyi akka tura deg ustudyu, sewjadeɣ tasfift-nniḍen anda ara ilint 9 n tezlatin, gar-asent : Tajmilt i tmeṭṭut, Tusa-d tekcem ɣer wul, D kemm i d zzher-iw, Ay abrasli ireqqen,…atg. Ahat d tasfit ara d-yeffɣen sya ar tazwara n useggas n 2018.

  Ma yella win i ak-yefkan afus n tallelt deg ubrid-a n ccna?  

 Asmi bdiɣ akk, yella yettɛwan-iyi umedyaz ameqqran Abboud Salah deg tmeɣriwin, syin akkin ttedduɣ cennuɣ akked ufennan Mouh Oubelaid. Ma ɣer taggara-agi, yettɛwan-iyi aṭas Karim Khelfaoui akked umeddakkel-iw ameẓẓawan (musicien) neɣ i ixeddmen timseggemt (arrangement) Lyes Haddad.

  Tessefruyeḍ ɣef wayen i tebɣiḍ kečč, neɣ ɣef wayen i d-yerzan s allaɣ-ik?  

 Tuget n wayen ssefruyeɣ, ttaruɣ-t ɣef wayen i d-yerzan s allaɣ-iw, ladɣa ɣef wayen i yi-ceɣben nekk s timmad-iw. Tikkwal daɣen ssefruyeɣ ɣef usentel i yi-yehwan nekk, imi iɛjeb-iyi, dɣa bɣiɣ ad aruɣ fell-as.

  Anwa isental igejdanen iɣef tessefruyeḍ?  

 Nekk sɛiɣ sin n yisefra igejdanen iɣef ḥemmleɣ ad aruɣ tamedyazt, wigi d tayri akked yidles s umata.

  Awal-ik n taggara  

 Tamezwarut, ad awen-iniɣ tanemmirt s tussda i kunwi d uɣmis-nwen « La Dépêche de Kabylie », tis snat, tanemmirt i wid iqeddcen akk deg uḥric n yidles ladɣa idles aqbayli neɣ amaziɣ s umata. Tanemmirt daɣen i wid i yi-iḥemmlen d wid i yi-isellen, ssarameɣ ad iliɣ fessuseɣ fell-asen yerna ad xeddmeɣ ayen ara ten-yessefraḥen.

  Yesteqsa-t Adaoun Abdelghani 

  
 Yal amedyaz yettban yettawi aṭas n tlufa deg uqerruy-is, ur ḥala asefru. Yal amedyaz yesɛa aṭas n wawal i yebɣa ad t-id-yini ad as-slen wiyaḍ, imi deg-s izen. Deg tdiwennit-a, yemmeslay-d mmi-s n Yiwaḍiyen, mass Belqasem Sikadir ɣef kra n temsal.

  Aɣmis n Yimaziɣen: anda tettwaliḍ ugar ccbaḥa n usefru? 

 Belkacem Sikadir: ccbaḥa n usefru tezwar-d seg usentel akked talɣa d amek i d-yebna usefru. Nekk ḥemmleɣ asefru anida tella daxel-is tuffirt anamek: ad d-yili yiwen n usefru, ad t-ɣren εecra n yimdanen. Mbeɛd yal yiwen seg-sen ad t-yegzu s tidmi-s, ad mgaraden yiḥulfan ɣer usefru-nni.

  Nerra tamawt i yisental i tettaruḍ, nufa aṭas seg-sen ɣef tayri d laxert. Acimi? 

 D tidet, tuget n yisefra-w ddan s tayri. Maca ilaq ad nerr tayri di yal iḥulfan i icudden ɣer umdan, tayri ɣer tmeṭṭut, ɣer yimawlan, ɣer tmurt, ɣer tutlayt… Acku leḥmala ur telli kan gar urgaz d tmeṭṭut. Ddeqs n yisentel i ttaruɣ daɣen ɣef At laxert. Annect-a, d tidmi i d-ineflen ɣer wallaɣ n umedyaz; ayen i d-yusan ad yaru fell-as

  Yal ass ttlalen-d yilemẓiyen d imaynuten, ttekcamen-d deg unnar n tmedyazt. D acu d awal-ik ɣef waya? 

 Aẓar yettabaε tara. Taqbaylit tebna s wawal mačči s tfukal. Nekk ad d-iniɣ d amennuɣ, d aseḥbiber ɣef tutlayt akken teṭṭef amḍiq-is deg unnar n tmussni. Si tama tayeḍ, ilemẓiyen i d-yettilin d imaynuten, ahat mačči weḥd-sen i d-rzan ɣer tmedyazt, maca d taqbaylit i asen d-yessawlen. Ayen yessefraḥen aṭas imi ula d tiḥdayin gezment lqid i yiles. Acku ma nger tamawt, yella umgarad gar yiseggasen n 70, 80, akked 90, ulac aṭas n teḥdayin (tilawin s umata) i yellan deg unnar n tẓuri neɣ n yidles. Wamma tura, ddant akken yedda urgaz. Aya d ayen i teḥwaǧ tmetti taqbaylit, imi tutlayt tcudd ɣer tmeṭṭut ugar n urgaz. Ladɣa deg uḥric n ttrebga, imi d tameṭṭut i iqerben nezzeh ɣer tarwa-s. Meḥsub akken yebɣu yili lḥal, tutlayt n tyemmat ur tt-nettaf ara di lakul kan, maca deg tmussni n tyemmat i tella. Ilaq aqbayli ad yesseddu taqbaylit ama s wudem n tira neɣ s timawit

  Ahat tettheggiḍ-d kra n umaynut swayes ara tesferḥeḍ wid i k-iḥemmlen? 

 Lecɣal ṭṭuqten, Lɛerbi yiwen (yeḍsa). Di tazwara d tadrimt i d llsas n yal leqdic. Aql-i ttheggiɣ ammud n yisefra, ssarameɣ ad yili akken bɣan wid i ara t-yeɣren, mačči kan akken bɣiɣ nekk. Ad farseɣ tagnit ad snemmreɣ nezzeh iεeggalen n tdukkliwin tidelsanin mi qeddcent di tfaskiwin. D nutenti ideg i d-yettaf ladɣa umedyaz anida ad d-yini awal-is. Nettaf timlilit din daɣen.

  Tanemmirt a mass Belkacem. Rnu-aɣ-d awal n taggara… 

 Tanemmirt i kem a Kaisa. Afud igerrzen i Uɣmis n Yimaziɣen d wid akk iqeddcen i teqbaylit akken ad tidir.

<p style="text-align: right;"> Testeqsa-t Kaïsa Khalifi 

 
  
 Yal aseggas, lawan-a, nestuqqut awal ɣef Lwennas. Nettmektay-it-d, nettgerriz-as “tazibba”. D iḍrisen, rnu semḍit, deg yiɣmisen, d tajmilt deg uzeṭṭa n facebook, d ticemmuɛin di tudrin, d timeɣriwin di tdukliwin, d taɣuct-is tetttbeɛziq deg ifurguten…. Lḥasun, ulac tardast, di Tmurt n leqbayel,  ur d-nesekfal awal “Rebelle”.  Yuklal Matoub ugar n waya, mačči d wa i d aɣbel. D acu kan, ntezzi, ntenneḍ  di “ccfawat mécaniques” yettwehhin ɣer deffir. Niɣ ccfawat i uzekka, mačči i uẓekka !  “Ɣer zdat i twehha tmuɣli” , i d as-yeqqar Lwennas. D acu akka ara nwali ar zdat ? D tamaziɣt, d tugdut, d tilelliyin… i ɣef efka umedyaz tarwiḥt-is.    

  
  Anegzum n wassaɣ gar yimqimen iwsilen d tgejda uɣur qqnen :  

 • Sb. 15. “ Fafuc akked setti-s Takarut qqiment-d ɣer tmeṭṭut n εemmi-s Tamensurt, d taǧǧalt tamecṭuḥt , Argaz-is imut d ameẓẓyan am baba-s Ameur akked gma-s, baba-s n Fafuc.“ Muqel « s“ deg « baba-s“ : yettuɣal ɣer urgaz n taǧǧalt , neɣ ɣer Fafuc neɣ εad ɣer Tmensurt ? Fiḥel ad yemmeslay yiwen ɣef usigez d tira n yismawen (Ameur).

 • Sb. „ Aserdun ibedd, sin ifassen kkan-d nnig tɣerdin-is“ Amqim « is“ ur yeqqin ara ɣer userdun, yesmektay-d Fafuc. D acu kan ulac allal i yezdin gar tefyar akken yal awal ad iban yixf-is, ad tban tagust uɣur icudd.

  Iɣimi ɣef yiwen n usentel 

 Iban-d lexsas n usemres n ulugen n usmekti deg wungal “Tislit n uɣanim”. Amedya, deg usebter 22: yuɣal-d yisem n Dehbiya 3 iberdan deg snat n tefyar ideg ulac maḍi urar ɣef uɣanib. D awal imserreḥ, yejla fell-as uɣilif n tsekla.

  Lmizan gar yimuren n tefyirt  

 Dagi diɣen, yessefk ad yefres umaru aḍris ines. Deg tefyirt « Yiwen yerfed-d ayemmus, wayeḍ yessawel-as i Fafuc.“ Sb.24. ur mgadan ara yiḥricen; amyag amezwaru n tigawt akked wis-sin mgarraden taɣulin.

  Tanmegla  : Seg tseddart ɣer tayeḍ neɣ seg usebter ɣer wayeḍ, itettu umaru ayen iɣef d-ikka, ikeččem deg tenmegla.

 Md: sb. 16: Tazwara, ad naf Fafuc terkeb ɣef userdun, teḥjeb s ubernus d uḥayek d umeclux. Yerna tettru. Γas deg tegnit-a, “ iles-is iḥreqsen s ugusim irna cbaḥa i wudem-is “

 Md: sb. 16-17: Fafuc, sufella n userdun, iqeffafen ddan akken yid-s, maca “ Kra din ur tefhim”, meḥsub ur teẓri ara d acu-t akk wayenni. Armi qrib ad taweḍ s axxam n urgaz-is i tefhem iman-is d tikli i tedda d tislit !

 Γer waya, yerna-d umyeεreq gar wawalen

 ( Md: sb.23 : lmeεna / lemεana) akked usnulfu n yinumak (md: sb.25: “ lbaṭel yerfed tadist” / mačči kan “ s tadist”) .

 Ungal n R.B. yunef i yilugan n tira; yunef i wid n usenfali. Lemǧaz-is yeṭṭef kan deg tinna akken “imi d tamaziɣt wicqa !” D tidet, ayen akka i tettidir tsekla tamaziɣt d lemri; azekka, ad walin medden deg-s amezruy n luεer n tnekra d unerni i tmugger tsekla-a, maca ur ilaq ara ad d-yarew waya tawaɣit ara tt-ikerfen.

 Yeqqim-d deg warrazen, mačči d tawafit n menwala. Llan wansayen ibedden ɣef tsulal iǧehden, ad ten-yeḍfer bab n cci; win ur nessin ad ixiḍ ad yeḍfer nnfadi. Tamaziɣt ur teḥwaǧ ara aseḥnunef ! Γas s yisem n Assia Djebbar.

  Racid Buxerrub, Tislit n uɣanim, El Amel, 2015, 157 sb. 250 DA. 

<p style="text-align: right;"> Yahia Bellil, d aselmad n tmaziɣt (PEM) 

  
 Ddemt tutlayt, anefet-as ad tcali deg yiberdan (aken s-yenna Mao) ad tedduqes, ad tidir. Erret-tt ar daxel n lemqam neɣ bellat-tt daxel n wedlis, ad temmet u ad tneɣ wid i d as-d-yezzin. Ddemt tutlayt, rnut-as adabu d yiserdasen, ad tuɣal d tunṣibt. Ma ternam-as tadiyanit d nnbi, ad tuɣal d tutlayt tarebbanit.Wid ara wen-d-yinin belli tutlayt tazayrit ulac-itt bɣan ad awen-d-inin ulac-iken : ad nekkes azref n umeslay i ugdud, mara s-nekkes tutlayt-is, ad tt-ner ɣef yiri, ar daxel n lkuri ad tuɣal d asbeɛbeɛ. Ad nekkes i ugdud azref-is deg wakal-is, mara s-nḥettem tutlayt nniḍen ara t-yerren d agugam. Ma nnan-awen-d belli taɛrabt d tutlayt i «ifazen», bɣan ad d-inin belli kenwi d imdanen «meẓẓiyen».Ass-a di Lezzayer snat n trebbuɛa ttmeslayent taɛrabt, tutlayt yemmuten, i Yizzayriyen, agdud yeddren : isertiyen d wat rebbi. Di sin yidsen ugmen-d si trebbanit dderk-nsen. Am yimrabden d yigeliden n zman aqdim n «l’occident». Dɣa, ma tbeddeḍ mgal-nsen, tebeddeḍ mgal Ccahid d Rebbi. Win ara yini taɛrabt d tutlayt yemmuten, yebɣa ad yeglu s yiqqara n at rebbi d yisertiyen.Wid ara awen-yinin tazzayrit, tutlayt, ulac-itt bɣan ad ressin ima-is s bessif gar-awen de Lezzayer, gar-awen d Rebbi. Ḥellan-d tadrimt-nsen s tutlayt yemmuten. Kkest-asen tutlayt-a, ad uɣalen ulac deg-sen nnfeɛ, ad tineɣ ccumaj d reffu. Wid ar awen-d-yinin belli Tazzayrit, d aḥric seg taɛrabt, ttwalin belli seg lɛrabiya Suɛudiya i d-cetlen. Ad ruḥen ihi ! Taɛrabt d tutlayt n listiɛmar. Ad nesteɛmer mara neddem s bessif akal neɣ ad nekkes iles d wallaɣ. Mbaɛd leqrun, win yerẓa uzaglu, yerra «tajmilt»i listiɛmar, ak-yeqqar d netta i d nek, d tutlayt-is i tutlayt-iw. Win ara yinin ayen nniḍen, d aberrani ! Frantz Fanon yarra tamawt i waya : «peau noire, masque blanc». Tutlayt tazzayrit, … Wid ar awen-yini belli tazzayrit ulac-itt acku tastayfit, tawehranit… mmxalafent, init-as ruḥ ad teɣreḍ amezruy :tafransist n lqern wis 14 tella d tutlayt n yimeɣban, n yimakaren, n wid iqeṭṭan deg yiberdan n wid akk i terkeḍ ddunit. Asmi i ibedd ugellid d tkadimit, tuɣal d tutlayt n tafat yemmalen abrid ar zdat. Deg wacu id aɣ-ifen ? Wid ar awen-yini tazzayrit tutlayt yettagmen seg tutlayin nniḍen, init-asen akka i tutlayen yedduqsen, yedren. D tutlayin yemmuten yaqqaren nukunti n «sfa». Taɛrabt ur d-ɣli ara seg igenni, tlul-d deg yiberdan gar imestajaren d yemsebriden : «hébreux, araméen, syriaques.. .» atg Wid ar awen-d-yinin tazzayrit mazal ur tezmir i yiman-s i wakken ad tuɣal am tutlayin yeselḥuyen ddunit, init-asen ayen i d-yenna Abou Ara El Maârif, amedyaz aderɣal yuran «l’épître du pardon», amedyaz-nni yebɣan ad tbedd tmedyazt-is nedd n lquran : «anefet i wulawen-nnwen ad tt-(tamedyazt)berden (polir), kra n leqrun, sakin ad twalmi». Tutlayt tettuɣal d tigellilt ḥala ma ur yesɛi ara laman deg-yiman-is wegdud tt-yettmeslayen u yeḥsib iman-is d agdud nniḍen. Dɣa, ad d-yyetwali iman-is seg ufella s tḥeqranit. Imir, tilufa n ddunit ad as-cḍent, ad d-ɣlint gar ifasen n yigduden nniḍen. Ur lliɣ «maghrébin» n yiwen ! «Le maghreb» d tazniqt n «le Machrek» i d-yennan din i d-luleɣ. Nek, zriɣ belli din i mmuteɣ. Yeḥseb iman-is d timmiṭ n ddunit, nek d ameṭarfu. Timiṭ n ddunit tsaḥ-d i ugdud yefkan azal i tutlayt-is, yettwali-tt d tutlayt n ddunit. Ur d aɣ-d-ttaḥ ddunit , ḥala ma tsaḥaɣ-d tutlayt-nneɣ. Mi yemeslay wegdud tutlayt-is u yefka-as azal, yeqquder lasel-is, akal-is , lejwareḥ-is, aḍu-is, lɣella-s… Ḍillet ɣef umezruy : yal tikkelt i deg ara iɛewwel wegdud ad «yaɣ» ddunit, ad ak-yini tutlayt ttmeslayeɣ d sfa, d tutlayt-iw, tekka-d nnig akk tiyiḍ. Akka i d-nnan iturkiyin, israiliyen, aɛraben…atg Ass-nni ideg ara nqader tutlayt-nneɣ, ad d-yenulfi ɣur-neɣ Goethe d tsekliwin, ad d-nesnulfu timacinin d cnawi u aɣ-d-isaḥ wemkan di ddunit, imi aɣ-d-yaf lḥal di tlemmast n ddunit-nneɣ. Wid ar awen-d-yinin belli tazayrit ur tcub ara ɣer tutlayin nniḍen, init-asen : a rbeḥ, a tafat, imi temxalaf. Lxilaf-nni i d nukni, i d nekwa-nneɣWid ar awen-d-yinin «amek ara tt-naru ? init-asen : wicqa, inumak mačči di lmidad i yellan, d rruḥ !Wid ar awen-d-yinin : weǧin ad d-yeḍru waya ! init-asen : isaḥikun-id yiḍelli, nukni d azekka i d aɣ-yettraǧun. Wid ar awen-d-yinin : s wacu ara tebdum ? init-asen : s ccna, s tkadimitt, sleḥmala n yiman-nneɣ.Di Lezzayer, ayen yesɛan azal yettmeslay s tzzayrit : agdud, idrimen, adellel, tayri , reffu. Ayen nniḍen d zzayed : tilibizyu, Bouteflika, limamat, at iččumar. Widen yebɣan ad teɛmer Lezzayer, ad t-ḥemmel iman-is, ad d-tekk nnig tmura, ttmeslayen tazzayrit. Widen yebɣan ad tt-aɣen, ad tt-akren, ad tt-rẓen , ad tt-nekren, ad tt-rekḍen, ttmeslayen taɛrabt taqurant. Di drus yidsen qwan, tazzayrit d aṭas tettwarkeḍ. Maɛna, ar tura kan !Deg upaspur-iw, yura-d d azzayri. I yemma, i tmeṭṭut ḥmleɣ d warraw-iw ttmeslayeɣ s tzzayrit. Ur d iyi-d-uqiɛ ara deg imeslab : ad d-yas wass i deg ara ruḥen, nek, arraw-iw d warraw n warraw-iw mazal-aɣ da ! Nutni ttḥamin ɣef lǧetat, nek ɣef ilufanen. Tebɣam tbut ? init ad tdafam ɣef tutlayt tazzayrit, ad yerfu limam, umakar, umaɛcuq n Okba Ibn Nafaa, at rebbi d widen akk ur neḥmil iman-nnsen. D reffu-a i tetbut.Ur lliɣ seg wid yettetḥin seg yiman-nnsen, i inekren tutlayt-nnsen. Ttmeslayaɣ tazzayrit, taɛrabt (idles d tsekla) d ayla-w, mačči d netta i d-iyi-sɛan 

  N kamel Daoud (Djazairi : le manifeste de Ma Langue) 

  yerra-t-id ar teqbaylit TOA 

  *Yeffeɣ-d yakan 

  
 Ilmend n tmeγra n tεacurt, id-yellan ass n ssebt 24 deg aggur ideg nella, deqs n tmesbaniyin d leqdicat yemgaraden id-ittewheggan γef dema di temnaḍin yemxalafen n tmurt n leqbayel. Dγa imezdaγ n taddert n Ṣwama&amp;epsilon,; taγiwant n Ṣwamaε id-yezgan deg usamer n lwilaya n Tizi-Wezzu, sudsen-d yiwet n tmecreṭ meqren s wazal-is, ass n lğemεa 23 tuber yezrin, i yellan d yiwen wansay ger wansayen n tmurt n leqbayel s wayes ẓeṭṭen tagmat d tiddukli ger yemdanen. Γas zrin acḥal n yiseggasen, imezdaγ n taddert n Ṣwamaε mazal ṭfen deg laεwayed d wansayen id-warten γef lejdud-nsen imezwura, anda i ttgen timesbaniyin icuban timecreṭ-agi yal seggas akken ad-ẓẓun cfawat deg allaγen n tisutiwin id-iteddun, imi ayen id-ğğan lejdud d agerruj ur nettfaka. Tasebḥit n wass n lğemεa 23 tuber 2015, tella-d tmezla n 08 n yezgaren γef tikkelt, annect-a yella-d s leḥdur n yimezdaγ n taddert sumata akked inebgawen d ttweliyin-nsen id-yusan si temnaḍin yemgaraden n tmurt. Ansay-agi yelḥa-d di tsuta γer tayeḍ, anda timecṛeṭ xedmentt yemdanen di laεwacar am tεacurt akken ad-sfarḥen imeγban yenxeṣen, d usaεdel ger yemdanen, u tettili-d daγen d lfal yelhan swayes ttḍeggiren ayen n diri.I usmekti kan, timecreṭtettili-d tikwal di tallit n unebdu, lawan n tmegra akken ad-tilli lγella, tikwal niḍen tettili-d di laxrif, deg aggur n tuber, lawan n ḥartadem naγ iwjiben, melmi id-yeweḍ lawan n tyarza akken ad-temγi ṣaba.Timecreṭ-agi n taddert n Ṣwamaε tella-d s lewεadi n imezdaγ n taddert, swayes ṣawḍen uγen-d 08 n yezgaren i yemezlen, syen yella-d beṭṭu n yikesman γef twaculin n tadderet. Timecreṭ-agi d tagnit yelhan aṭas i imezdaγ n taddert n Ṣwama&amp;epsilon,; imi d ass i yessemlalen tasa d way turew, d usekcem n lfarḥ γer wulawen n yemdanen mera.

<p style="text-align: right;"> Islam Bessaci 

  
 Ahat tura, llant ukuẓ n tmerwin n yiseggasen segmi tebda tira tamaziɣt tettnernay deg lkaɣeḍ. Tirẓi n usalu n kra ǧǧan-tt teṭṭef dayen abrid s wacḥal d asenf d uɣanib n tira. Lameɛna, ass-a deg wussan, skud ur tettwaɣri tmaziɣt, ɣas caḍen wid yettarun, wid i d-yessiẓragen, uqan s waṭas yimeɣriyen. Ulamma imyura gren deg tira, nutni ur lmiden tutlayt-nsen deg uɣerbaz, ḍulen yimeɣriyen ad gen akken, ad ɛeddin ad ɣren tutlayt-nsen, imi s yiwen n uɛekkaz i ttewten. Neɛreḍ ad d-nawi lemri ɣef waddad amiran n udlis i yuran s tutlayt n Lmulud At Mɛemmer. Nesteqsa wid i d-yezzin akk i taluft-is seg tira i tnezzut: imyura, imaẓragen, At tnedlisin akked yimeɣriyen. Nebda-tt seg yimyura i d-yefkan tanaga (temoignage) yettemcabin cwiṭ imi tuget sḥassfen d tidet seg kra n ugdud i ur nennum arfad n udlis i tɣuri. Maca ur heggan ad brun i ṭṭbel deg waman imi ayen yellan deg udlis, ɣas ur yettwaɣri ass-a, ad yettwawef azekka.

 Seg tama n teẓrigin, nesteqsa bab n teẓrigin Tira i d-yessuffɣen ddeqs n yidlisen n tmaziɣt, maca ur nessaweḍ ad d-nesɛu tiririt-is. Racid Ulebsir, imḍebber n teẓrigin Afriwen, ulamma s tmaziɣt yiwen n udlis kan i d-yessaẓreg, yesɛa awal: «seg udlis “Azemmur deg yidurar n Leqbayel“ drus maḍi i yenzan. Deg rreḥba n udlis ideg ttekkiɣ deg Fransa, ad d-asen xemsa ad awin win n tefransist, akken ara d-yas yiwen ad yaɣ win n tmaziɣt». Deg Lezzayer, llant teẓrigin « Amsedrar » (Le Montagnard), i bdant ssufuɣent-d idlisen n tmaziɣt. Nwala imḍebber-nsent, mass Ḥasan, yenna-d: «Tidet kan, adlis amaziɣ ileḥḥu kan deg rebɛa n twilayin n tmurt daya: Lezzayer talemmast, Tubiret, Bgayet akked Tizi. Ula deg Seṭṭif anda llan yizwawen, ulac win i t-ineccden». Seg tama n At tnedlisin, yusa-d wazuḥ n usirem sɣur kra d wayen i d-yessawalen ɣer uxemmem sɣur wiyaḍ. Deg umedya n tnedlist i yettwassnen, ahat d tamezwarut deg Tizi. «Lḥala n udlis amaziɣ mačči am zik, maca ixus ma nmuqel amek leḥḥun yidlisen nniḍen». I aɣ-d-yenna yiwen n yilemẓi deg tnedlist n Ccix. Ma yella d imḍebber n tnedlist Guraya ur d-yebri i waṭas n usirem mi d-yenna: «ur ileḥḥu ara udlis amaziɣ. Ur nezmir akk ad t-nesserwes i win n tefransist». Deg Xerraṭa, yella yenna-aneɣ-d bab n yiwet n tnedlist, lḥala teqqur am terga i werǧin tettwarr-d. Ula d kra seg wid i nessen yakan d imeɣriyen, nɛedda sɣur-sen, yal wa s wawal-is. Gar-asen tamuɣli n Sadeq. «Nnig n lebɣi n uttekki deg ubnaw n tutlayt imi adlis ilaq-as win ara t-yeɣren. Nekk ɣɣaren daɣen s tewnafit (curiosité); d acu yellan deg udlis-inna? D acu d amaynut i d-yewwi wa? Ma d idles n tɣuri, ixus aṭas aṭas deg tmetti-nneɣ!» Akken yella tura waddad n udlis, nettraǧu ad gen kra yinesdabuyen (autorités) d yisɣuren iɣurbizen (établissements scolaire) akken ad yaf iman-is imi ula d tamaziɣt yak d tunsibt tura !

<p style="text-align: right;"> Mhenni Khalifi  

  
 Ɣef ttlata n ṣṣbeḥ i yeṣṣuni rrabay ! Muḥend yellan werɛad yeṭṭis yelwawec mi as-yesla. Yewhem amek i yeṣṣuni rrabay win akken werǧin iɛemmeṛ ahat ɛeddan qeddac n yiseggasen aya. Netta acḥal n yiseggasen aya ideg yettu ssaɛa, yettu akud s timmad-is. Taswiɛt akka usant-id yisekta, isekta n temẓi, ladɣa asmi akken yetḥemmes ad yelmed ssaɛa tin akken werǧin yesɛi. Imiren d tixulal n yimcac i yesrusay ɣef ufus-is, yettṛaqab deg-sent melmi ara dewwṛent. Yemmekta-d ussan-nni asmi i yeɣɣaṛ, asmi i d-yettnekkar tafejrit s leḥṛaṛa i wakken ad iṛuḥ ɣer lkuliǧ. Imiren d netta i d-yezeggirin rrabay, yettekkar-d uqbel ad yeṣṣuni s wacḥal. 

 Taswiɛt akka, yenṭeq ɣer yiman-is yenna-yas: I iɛeddan fell-ak ay ixef-iw, yerna mazal ur temmuteḍ ! Ncab uqbel ad numɣuṛ, meqqeṛit uqbel ad ncab ! Zgant tirga-nneɣ ɛekksent imi di ṭṭlam i neṛǧa tafsut armi i teǧǧuǧeg ur tt-nwala ara. Tura d ayen kan tirga ḥebseɣ-tent, ssaɛa ttuɣ-tt, aḥun Ṛebbi kan yella lkif iss ttṣebbiṛeɣ ul-iw ; ɣas ma ɛemdeɣ tazmert-iw ad tt-isum meɛna ufiɣ-t d amwanes. 

 Muḥend, ur iḥar ara mi akken yeṣṣuni rrabay, ɣas yeẓṛa d ayen yessewhamen imi mačči d netta i t-iɛemṛen, meɛna netta i wumi teffeɣ leḥṛaṛa acu n lfayda yesɛa ma inuda ɣef sseba ? 

 Netta di tidet, d yelli-s n gma-s tameẓyant i yesfentewcen di rrabay-nni mi as-t-yefka ad turar yes-s, ziɣen nettat tɛemmeṛ-it mebla ma tfaq. Mi as-t-imud akken yenna-yas : Ax-n ad tbeṛneḍ deg uṛeqqas n ṣṣeḥ, s anda i am-yehwa tawiḍ-t, meqqaṛ ad tlemdeḍ amek ara tjiriḍ lweqt-im akka d tameẓyant mačči am nekni umi teɛkes aqlaɣ neffeɣ-d d uɛwijen ugar. Asmi i nella annect-im, nɛelleq zzheṛ-nneɣ deg texlalt n umcic, neɛya nettṛaju deg-s anda ara terr ma d asawen neɣ d aksar armi i aɣ-teqqim akken d tannumi nettenququl, negra-d neṣṛuḥ taflest deg wakud ar lexxeṛ-nneɣ. Muḥend di leɛwayed-is ur yeggan ara di lawan-nni, yufa-tt meqqaṛ d sseba i wakken ad yetmeɛɛen ɣef wayen icudden ɣer wakud. Yettmeyyiz, yettxemmim ɣef lweqt ɛlaḥsab n wayen yessen. Imiren bdan ttadfen-d ɣer wallaɣ-is lemɛani icudden ɣer lweqt : Ass, azal, iḍ, aseggas neɣ awettay, ssmana, agur, tasemhut, tanezzayt akked tmeddit, ssaɛa, dqiqa, asukund neɣ tasint,… Yuɣal yenṭeq ɣer yiman-is, yenna : Ismawen-a akk icudden ɣer wakud neɣ lweqt, d imdanen i ten-isemman akken ad ggen lxilaf ger teswiɛin, akken ad neḍmen tudert-nsen, ad qeɛden tiktiwin-nsen icudden ɣer yisekta-nsen d yimahilen-nsen : Luleɣ-d ass leflani, ttiɛad ad yili dduṛt leflani, ɣef ssaɛa leflani,…atg.                 <span style="white-space: pre;"> </span>         …/…

  
 Lɣella n uyefki, tettxaṣsa deg yiseggasen-agi ineggura deg wakal akk n tɣiwant n Ait Aissa Mimoun. Tikwal, ttɣaman yimezdaɣ n 23 n tuddar n tɣiwant-agi, 5 neɣ 7 wussan, i wakken ad d-yas uyefki yiwen ubrid. D ayen i ten-yeğğan ad d-ttaɣen ayefki n tebwaḍt, yecban s 80 DA i yiwet n tebwaḍt, neɣ win-a n llaḥḍa. Amedya tacelwiḍt n «Loya» n 150g tettnuzu s 80 DA, ma d tin n 250g tettnuzu s 150 DA. Ssebat ugtent ma d tifrat ulac; tikkelt d lluzin i iḥebsen ɣef lxedma, tikkelt ulac asafar i d as-sexlaḍen, i d-ttawin seg tmurt n Fransa, tayeḍ tayeḍ. Niqal, ttawin-d tlata n tikkal i ddurt ayefki ɣer ugafa n tɣiwant-a, s uqawej d asawen (azal n 5 n tuddar), yuɣal snat n tikkal i smana. Ma deg waggur-agi iεeddan, yuɣal ala yiwet n tikkelt i d-ittṣaḥen tama-a, d ayen yeswhamen n ṣṣaḥ. Dɣa, deg ddurt kan yezrin, yeqqim 5 wussan ur d-yusi. Ɛeddant teswiεin anida qqimen imezdaɣ n tɣiwant-agi azal n ddurt mebla ayefki. Iεedda yiwen n lwaqt anida tacelwiḍt n 30 DA tenza s 50 DA, yerna d tin-a yesεan azal ur nettbeddil ara s ufella. Ma d imezdaɣ n tɣiwant-agi, la ttrağğun s ccuq, melmi ara telli lluzin-nni tamaynut, yellan deg Tala Athmane. Ahat d tifrat i ugur-agi n lexsas n llɣela deg tḥuna n tɣiwant-a i ttiḥwiğin yal ass.

<p style="text-align: right;"> A. A. 

<div> 
  
 Taourirt Moussa Ouamar yenṭeḍ yisem-s ɣer yisem n Lounes Matoub imi deg-s i d-yekker u deg-s i yezdeɣ armi d asmi i t-nɣan. Tettwassen taddart-a ugar seg wasmi yuɣal uẓekka n Matoub d ’’lemqam’’ : ttẓurun-t yal ass u ttasen-d seg yal tamnaṭ. Acu kan Matoub ur d-yekkir ara akka kan. Yufa-d annar yerwet, taddart teččur d izemniyen, netta ikemmel deg ubrid-nsen. ‘’Dagi ula d tjur ɣrant’’, akken i as-yenna Lounis Ait Menguellet. Taourirt Moussa Ouamar d taddart n Aïni Aït Larbi Ou Said yemma-s n Fadma Ath Mansour. Deg uɣerbaz n Taddart-a i yesɣer acḥal d aseggas Mouloud Feraoun, aɣerbaz uɣur i d-yusa Albert Camus akked Emmanuel Roblès. Deg lgirra-nni, tettusemma taddart-a, ‘’Zone rouge’’.

   Takerḍa n taddart 

 Taourirt Moussa Ouamar, tetabaɛ taɣiwant n Aït Mahmoud lɛerc n At Ɛisi uqbel ad yuɣal At Dwala. Zzint-as-d tudrin-a : ɣef usamar Tizi Hibel ; ɣef ugafa, Tizi n Talakht ; ɣef umalu, Aït Bouyahia ; ma ɣef unẓul, Taguemmount Azouz. Tuli ɣef lebḥar s wazal n 600 n lmitrat, zedɣen deg-s ugar n 3000 n yimdanen. Mačči d yiwen neɣ sin i iɛeddan s taddart-a, deg-sen : Fadma n Soumer deg useggas n 1863 ; Messali 1936 ; Ahmed Oumeri 1943 ; Mouloud Feraoun 1944-1952 ; Imache Amar 1951 ; Krim Belkacem 1955 ; Amirouche 1957…atg. Ɣur-s 46 n yimeɣras. Tesɛa taddart-a, aɣerbaz amenzu d uxxam n yilmeẓyen i tebna nettat. Sɛan, diɣ, tarbaɛt n ddabex uḍar OTM (Olympique Taourirt Moussa)

 Llant aṭas n tjemmuyaɛ anda ttɣimin yimezdaɣ. Izenqan akken ma llan zeddigit u yal azniq yesɛa isem. Ismawen n yimeɣras i asen-fkan Wat taddart. Mazal ar ass-a teẓẓaḍ tissirt taqdimt n uzemmur deg taddart. 

  Isem n taddart 

 “Tawrirt n Musa Waɛmer, Seg zik ay teɛmer, d tamezwarut deg leɛrac.’’ A.Ourrad Ɣef wakken i aɣ-d-yenna Mass Achour Ourrad, isem-agi yekka-d seg yimezwura i d-ikecmen ɣer taddart. Amezwaru isem-is Ouamar, syin yesɛa-d mmi-s Moussa. Dɣa, qqaren-as Taourirt Moussa Ouamar. Yella wayeḍ-nniḍen gar yimezwura, qqaren-as Moh Ath Moh. Yiwen yeṭṭef tama n wadda, wayeḍ yeṭṭef tama n ufella. Taddart-a, tebda tettɛemmir gar lqern wis 10 d wis 13. 

  Amezruy d tmetti. 

 ‘’Taddart-a, deg tazwara, xeddmen akal : zerɛen irden, timẓin, yella uzemmur, lḥeb lemluk, ttrebbin lmal, ayen yeɛnan tafellaḥt s umata. S yis-s i ddren. Lawan n lɣella, ttembeddalen rreẓq : yal wa ad d-yawi ɣer wayeḍ ayen ur yesɛi ara (Le troc). Mi ara megren, xeddmen tiwizi, d ccerṭ ɣur-sen. Sserwaten deg yinurar, annar aneggaru n userwet yeḥbes deg useggas n 1967 n Amar Ou Yidir. Ma d tura, ala ciṭ n uzemmur i d-yeggran’’. Akka i aɣ-d-yesmekti taswaɛt Mass Ourrad. ‘’Zik, ttemlilin yimdanen deg tejmaɛt i yellan d aɣerbaz n tudert. Yella deg-s wawal n ṣswab d lmeɛqul, llan yimɣaren izemniyen s leɛqel-nsen, yella yidles s umata’’. Ikemmel yenna-d urgaz-a.

  Taourirt Moussa Ouamar d Larebaâ Nath Yiraten. 

 Zik, Tizi Rached akked Mekla tteḥqaren Larebaâ Nath Yiraten, bɣan ad ten-stɛemren. Ihi, kkren Wat taddart Taourirt Moussa Ouamar, ruḥen ɛawnen Larebaâ Nath Yiraten, rran ‘’icenga-nsen’’ syin. D acu kan, yella ccerṭ. Nnan-asen i Wat Larebaâ :’’kunwi ad txedmen ssuq snat n smanat, nukni ad t-nexdem smana tis tlata’’. Ihi, akka i d-yella umtawa gar-asen.

  Aɛdawen uɣalen d iḍewlan. 

 Yeqqar lemtel-nni n zik : ‘’tkennu tẓeṭṭa ɣef wayen turew’’. Zik, deg taddart-a, tella taɛdawit d tameqqrant. Tella gar sin yimdanen, Slimane Oulamara d Ali Ath Mbarek. Acu kan, taddart kamel tettucebbel imi sɛan deg sin awal-nsen deg tejmaɛt. Ihi, i wakken ad tefru temsalt, yekker Slimane Oulamara yeḍleb yelli-s n Ali Ath Mbarek i mmi-s. Seg wass-nni, uɣalen d iḍewlan, yekfa cwal.

  Tettwaṭṭef Fadma n Soumer deg taddart-a. 

 Ɛemti-s n Fadma n Soumer tezweǧ-d ɣer taddart-a, yuɣi-itt yiwen seg twacult Laskri. Ihi, asmi ttnadin yiṛumyen ɣef Fadma n Soumer, tekker truḥ-d ɣer ɛemti-s i yellan deg taddart Taouririt Moussa Ouamar. Ḍefren-tt-id yiṛumyen ɣer taddart-agi. Syin tekker terwel ɣer yiwen umekkan i ibeɛden s wazal n 50 n lmitrat ɣef uɣerbaz n taddart, terwel ɣer Tala n Sidi Ali Moussa anda i tt-ṭṭfen. 

  Aɣerbaz n taddart 

 Aɣerbaz-a, yeldi tiwwura-as deg useggas n 1893. Mazal-it ar tura. Yettwaqɛed, ala netta i d aɣerbaz i tesɛa taddart akka tura. Yesselmed deg-s Mouloud Feraoun seg 1944 armi 1952. Usan-d ɣer uqerbaz-a, Albert Camus akked Emmanuel Roblès. 

  Imṛabḍen n yiṛumyen.  

 ‘’Dagi ula d tjur ɣrant’’ : akken llan yimɣaren d temɣarin, heddren akk tarumit. Sseɣren-ten akk yimṛabḍen n yiṛumyen (Pères blancs et sœurs blanches). Yella uɣerbaz i warrac, yella wayeḍ i teḥdayin. At n Tewrirt, ttcekkiren aṭas imṛabḍen-agi imi i as-nxedmen lxir. Mačči ala leqraya i ten-sseɣren, meɛna ɛawnen-ten ula deg tudert-nsen. ‘’ttawinaɣ-d lmakla, ayefki d lebsa’’ i aɣ-d-yenna Mass Lardjane Nafaa. ‘’yiwen yettas-d ula deg yideflawen, ileḥḥu-d ugar n 2 n kilumitr deg teẓgi i wakken ad d-yaweḍ ɣer umuḍin.Lukan mačči d timṛabḍin n yiṛumyen, tili ass-a, aṭas ur nettili ara, imi d nutenti i yellan d tirḍaytin, d nutenti i yettɛawanen tilawin mi ara d-rbunt’’. Ikemmel yenna. 

  Jida Lalla Ouzna. 

 Lalla ouzna, d tameṭṭut mechuren aṭas deg taddart. Nnan-d ad as-tefkeḍ taɣawsa, mi d-tefɣeḍ, ad tt-tefk i wayeḍ. Tlul deg useggas n 1873, temmut deg useggas n 1974. Tella d tarḍayt (Sage-femme). Seg wakken txeddem aṭas n lxir, tekcem deg umezruy, neɛ ɛad deg tmucuha. Kra ara tesɛu, ad t-tseddeq. Nnan-d argaz-is yesnuzu zzit. Yiwet n tikkelt, tekker teseddeq akk zzit-nni n urgaz-is, teseddeq ula d litra taneggarut. Ihi, mi tfaq tekfa zzit-nni, tugad argaz-is, dɣa, truḥ s axxam-nsen, tugad ad as-yebru. Ass-nni, usan-d wid iwumi ara yessiǧew zzit urgaz-is. Akken yemmeɣ ɣer yicbula, yufa-ten ččuren, akken i ten-yeǧǧa. Tameddit mi d-tuɣal, ttmeslayen, yenna-as ass-a saǧwaɣ zzit-nni. Dɣa, nettat, teqqim tewhem. Kra n tedyatin ɣef Matoub.

  Matoub d yidlisen. 

 Ɣef wakken i d-nnan, seg zik, iḥemmel Matoub ad iɣer. Ihi, yiwen wass, yemlal deg lǧanaza akked Achour Ourrad (d netta i aɣ-tt-id-yennan). Yuɣ lḥal, argaz-a yesnaɣ-as tannumi yettawi-d idlisen mi ara d-yali ɣer taddart. Mi d-yewweḍ winna ɣer lǧanaza, yuɣ lḥal teqqes-it tɣirdemt. Medden akk lhan-d deg umekkan-nni n tuqsa, Matoub yettḥewwis lǧiban-is ma yella kra n udlis.

  Matoub d waman n lbir .

 Yesɛa Matoub lbir deg uxxam-is. Seg wakken ttxassan waman deg taddart, yebna tala i Wat taddart u yessalay-as-d aman seg lbir-nni. Ttasen-d ttagmen. Yiwet n tikkelt mi d-ileḥḥu s axxam, yemmuger-d tilawin uɣalent-d mebla ma wwint-d aman. Yesteqsa-tent ɣef sebba. Nnant-as-d : ‘’la d-teqqar yemma-k, yeqqur lbir-nni’’. Mi yewweḍ s axxam, yufa yemma-s la tettess tamazirt s waman n lbir-nni. Seg zɛef-nni, yekker yerkeḍ-as akk tibḥirt-is.

  Matoub deg wass lɛid. 

 Iruḥ Matoub ɣer tejmaɛt deg wass n lɛid, yufa-n din yiwen urgaz yeqqim weḥd-s. dɣa-, yenna-as Matoub :’’nekk aql-i da axater weḥd-i i lliɣ, i kečč, acuɣer mačči deg uxxam-ik i telliḍ, ɣer warraw-ik ass-agi n lɛid ?’’ yerra-as-d winna :’’ad ak-iiniɣ kan ṣṣaḥ, setḥaɣ ad qableɣ tawacult-iw imi ur zmireɣ ara ad d-aɣeɣ ikerri n lɛid’’. Yuɣ lḥal, Matoub, yesɛa ikerri deg uxxam. Din, din, iruḥ yewwi-as-t-id.

  Matoub d iselman. 

 Yiwen wass, iruḥ ad d-yaɣ iselman deg taddart. Mi yewweḍ, yenna-as i winna yesnuzun iselmaden ad as-d-yefk arḍel (azgen n kilu). Mi i as-t-id-yefka, yessegra-as-d awal winna, yenna-as :’’Matoub s timmad-is, yewwi kan arḍel’’. Yuɣ lḥal, yefka-as Matoub 1000 idinaren. Mi iruḥ ad as-d-yerr ṣserf, yenna-as Matoub : ‘’aɣ-d yis-sen lefhama’’. Kra n tedyatin ɣef Matoub.

  Matoub d yidlisen. 

 Ɣef wakken i d-nnan, seg zik, iḥemmel Matoub ad iɣer. Ihi, yiwen wass, yemlal deg lǧanaza akked Achour Ourrad (d netta i aɣ-tt-id-yennan). Yuɣ lḥal, argaz-a yesnaɣ-as tannumi yettawi-d idlisen mi ara d-yali ɣer taddart. Mi d-yewweḍ winna ɣer lǧanaza, yuɣ lḥal teqqes-it tɣirdemt. Medden akk lhan-d deg umekkan-nni n tuqsa, Matoub yettḥewwis lǧiban-is ma yella kra n udlis.

  Matoub d waman n lbir. 

 Yesɛa Matoub lbir deg uxxam-is. Seg wakken ttxassan waman deg taddart, yebna tala i Wat taddart u yessalay-as-d aman seg lbir-nni. Ttasen-d ttagmen. Yiwet n tikkelt mi d-ileḥḥu s axxam, yemmuger-d tilawin uɣalent-d mebla ma wwint-d aman. Yesteqsa-tent ɣef sebba. Nnant-as-d : ‘’la d-teqqar yemma-k, yeqqur lbir-nni’’. Mi yewweḍ s axxam, yufa yemma-s la tettess tamazirt s waman n lbir-nni. Seg zɛef-nni, yekker yerkeḍ-as akk tibḥirt-is.

  Matoub deg wass lɛid. 

 Iruḥ Matoub ɣer tejmaɛt deg wass n lɛid, yufa-n din yiwen urgaz yeqqim weḥd-s. dɣa-, yenna-as Matoub :’’nekk aql-i da axater weḥd-i i lliɣ, i kečč, acuɣer mačči deg uxxam-ik i telliḍ, ɣer warraw-ik ass-agi n lɛid ?’’ yerra-as-d winna :’’ad ak-iiniɣ kan ṣṣaḥ, setḥaɣ ad qableɣ tawacult-iw imi ur zmireɣ ara ad d-aɣeɣ ikerri n lɛid’’. Yuɣ lḥal, Matoub, yesɛa ikerri deg uxxam. Din, din, iruḥ yewwi-as-t-id.

  Matoub d iselman. 

 Yiwen wass, iruḥ ad d-yaɣ iselman deg taddart. Mi yewweḍ, yenna-as i winna yesnuzun iselmaden ad as-d-yefk arḍel (azgen n kilu). Mi i as-t-id-yefka, yessegra-as-d awal winna, yenna-as :’’Matoub s timmad-is, yewwi kan arḍel’’. Yuɣ lḥal, yefka-as Matoub 1000 idinaren. Mi iruḥ ad as-d-yerr ṣserf, yenna-as Matoub : ‘’aɣ-d yis-sen lefhama’’.

  Awal akked Malika Matoub. 

 Nemlal-itt ass-nni mi nerza ɣer uẓekka n Matoub, terra-aɣ-d ɣef kra n yisteqsiyen.

  Anda tedda temsalt n tmenɣiwt n Matoub deg creɛ? 

 Malika Matoub : ar ass-a, ur d-iban kra. Aql-aɣ la nettraǧu. Tamsalt n Lwennas, werǧin tɛedda deg creɛ. Deg useggas n 2011, sɛeddan Medjnoun akked Chenoui mačči d tamsalt n Matoub i aɣ-d-nnan. Dɣa, nejbed-d iman-nneɣ. Tamsalt n Matoub, d tamsalt tasertit mačči n creɛ. 

  Syin, tettnadim kunwi ɣef wayen yeḍran, teṭṭfem imusnawen iberraniyen ara inadin. Nezmer ad nẓer s anda ssawḍen ? 

 Teẓram, nebɣa ad d-tban ciṭ n tafat deg temsalt-a. neṭṭef wid ara inadin. Xedmen tazrawt n ṭerṣasin, ɛawden-d amek teḍra teqṣiṭ. Aql-aɣ la nettraǧu melmi ara d-yaweḍ wass, ad nuɣal ɣer creɛ. 

  Yiwet n turda (hypothèse) 

 Mačči d tamsalt n turdiwin. Timenɣiwt-is, tettuhegga-d akken ilaq. Anda i t-nɣan, d amekkan iwulmen i txezzabit-nni. 

  Anwa yesɛan lfayda s tmenɣiwt-a ? 

 D wagi i d asteqsi i ilaqen. 18 n yiseggasen-agi, tebda tettifrir-d tagut. Acu kan ayen i aɣ-iceɣben, d akken nebɣa ad nẓer amek d wacuɣer. Aɣref aqbayli mačči d ungif, ilaq kan bnadem ad yesteqsi ɣef winna yesɛan lfayda seg tmenɣiwt. Lwennas yettnaɣ ɣef tugdut, ɣef teqbaylit, ɣef tmaziɣt. D argaz ilelli. Irgazen ilelliyen ssagaden. 

  Amek i tɛacem iseggasen-a ? Tella-d tmeḥqranit ? Ma yella win yettgalan deg-wen ? 

 18 n yiseggasen-a, tedder twacult-iw leɛǧeb deg tɣamsa. Nerwa rregmat d tuksa n sser. Ɛeddan tilas. Amek akabar i ilaqen ad yili ɣer tama-nneɣ, yuɣal d axsim-nneɣ. Dayen ur iqebbel leɛqel. Mkul 25 deg yunyu, mi ara d-yeḥder umulli n tmenɣiwt n Lwennas, taɣiwant n Aït Mahmoud ad d-teɣleɣ ass-nni aman i taddart kamel. Asmi i tt-yeṭṭef ukabar RCD. Ula d llambat n trisiti ur tent-ttɛawaden ara deg les poteaux iqerben ɣer uxxam-nneɣ. 

 Deg taggara, ad snemreɣ, Mokrane. Nessah, Ourrad Achour, Lardjane Nafaa d Sellal Moh Oussalem.

<p style="text-align: right;"> Hocine.M 

  
 Deg tkerḍa tamaynut i d-thegga tesdawit Mulud Mɛemmri n Tizi Uzzu i yinelmaden ijdiden, tettwakkes tira n tmaziɣt, ur d-yeddi ara diɣ, yisem n tesdawit Mulud Mɛemmri, ayen i d-yessekren lɣiḍ ameqqran ɣer yinelmaden n tesdawit-agi, ussan-nni n tuɣalin. Din din, yeffeɣ-d yiwen wulɣu i yettwazuzren deg Facebook, anda yeṭṭaleb aneḥbus ɣef leqraya alamma tuɣal-d tira n tmaziɣt akked yisem n Mulud Mɛemmri. Ihi, yeḍra-d uneḥbus ɣef leqraya i kra n lweqt deg tesdawit. Xas ulamma mačči akk inelmaden i d-yerran i teɣri, meɛna tigawt-a, tewwiḍ ɣer yiswi-s imi i d-tuɣal tira n tmaziɣt akked yisem n Mulud Mɛemmri ɣef tkerḍa-nni, ɣef wakken i asen-iṛeggem Pr Tessa, imḍebber amezwaru n tesdawit. Seg tama n yimḍebber-a, tamsalt tban, u lumur fran imi iwala d akken ‘’inelmaden sɛan lḥeqq, meɛna ilaq ad aɣ-d-ssiwḍen tiɣri i nekni, ad nemmeslay uqbel ad ɛeddin ɣer uneḥbus-agi. Syin ma walan, tewwi-d ad t-xedmen, ad t-xedmen’’, i d-yenna Mass Tessa. Ma d inelmaden, nutni walan tamsalt s tmuɣli-nniḍen. Deg wawal i d-wwin ass-nni n unujmuɛ sdat n temkerḍit n tesdawit Mulud Mɛemmri, walan yinelmaden d akken ‘’tukksa n tira n tmaziɣt ɣef tkerḍa tamaynut n unelmad d asenqes deg wazal n tutlayt, ama d tamaziɣt neɣ tafransist imi ula d taneggarut-a, ulac-itt deg tkerḍa-agi’’. Imi ayen ibanen, iban, ula d imḍebbren n tesdawit, fehmen timsal u steɛrefen d akken yella-d lexsas deg tira n tkerḍa-a. ‘’Tamaziɣt, d tutlayt taɣelnawt u tunṣid, ilaq ad tili deg tkerḍa-agi. Gar-aɣ d smana, ad d-ffɣent azal n 12 000 n tkerḍiwin n yinelmaden ijdiden s tlata n tutlayin : tamaziɣt, taɛrabt akked tefrensist’’, akka i asen-yenna Pr tessa, imḍebber amezwaru n tesdawit n Tizi Uzzu. I wakken ad iqenneɛ ugar inelmaden, ikemmel yenna ‘’Aql-aɣ la nettwali amek ara nerr timsirin n tmaziɣt deg wahil n yal aɣiwen’’. I usmekti, lemden deg tesdawit Mulud Mammeri ugar n 60 000 n yinelmaden, gar-asen 12 000 imanuten. Aseggas-a, rnan-d 135 n yiselmaden ɣer dinna, am wakken ulin 11 n yiselmaden ɣer uswir n Professeur. Ugur ameqqran n yinelmaden n tesdawit-a, d tamsalt n tɣellist imi aṭas n cwalat i d-yettilin, ladɣa deg Tamda akked Boukhalfa anda i d-tegla ula s tmettant n yimdanen. Aṭas n tmesbaniyin i d-yellan ilindi ɣef demma n wanect-a.

  Hocine Moula 

  
 Taddart tbedd ur tmal. Tecfa ɣef ctawi qessiḥen, tecfa ɣef unebdu yeṛɣan. Di lawan-nni , werǧin yečča wamwan di tegrest, werǧin tečča tefsut di ṣṣmayem. Lmizan igerrz i wussan lkil, tisemhuyin( saisons) sɛedlent nuba gar-asen-t. 

 Imesdurar ggan lemqud iwussan , ferqen aseggas d iḥricen . ixf useggas yessawel lyali n yennayer, lɛezla, imirɣan, iɛaẓriyen, anekcum n tafsut, tizeggaɣin, timɣarin, lejwaṛeḥ, sswaleḥ, imeḥzan, aḥeyyan , aḥeyyan n iḥeṛṛiyen, aḥeyyan n waklan, gar uḥeyyan d nnisan, nnisan, izegzawan, iwraɣen,iquranen, adwel n tafukt, lɛinṣra, ssmayem n unebdu, ssmayem n umwan,hartadem( amedmum n tyerza), taggara n tyerza( iwejjiben),iqecqacen, tuɣalin n tafukt,iṣṣemaḍen iberkanen, lyali. Di lawan-nni akal yufa iman-is, imɣan ,ufan ttbut , iɣersiwen ufan lebɣi. Agama yella d ṣelṭan.

 Tekcem tafsut war ameggar. War ma fɣent lxalat ɣer lexlawi. War ma necṛaḥent wallen n ilmeẓyen s thuzki n teqcicin ssut rubba-t akked lefwaḍi. Tafsut( sebɣen tikwal d tazeggaɣt, tikwal d taberkant) tikelt-a tuɣal d tasusamt. Tixlulin ur d fkint tafenda-nsen( parfum). Igran ur d cebḥen s iǧeǧǧigen urqimen.Agusim ur yeɣma ɣer icenfiren n teḥdayin. Tafsut n useggas-as terra aɛjar ɣef udem-is, teffer ddaw ujellab n tacmat.

 Taddart tettu tamuɣli ɣer tignewt . Lebyur ur d jmiɛen aman, . Di tliwa leɛwanser qquṛen. Tisarijin n waman ččuṛent d amillus. Timiqqwa n n igeffuren uɣalent d- irragen uqbel ad nnalent lqaɛa. Xellen wussan d wiyaḍ. Ccetwa temmut uqbel ad tlal. Anebdu yessufɣ-d timejjatin-is mebɣir lawan. Tafsut tefka anzi ɣer wamwan. Amsedrar yettu lqis n tudert , iɛerq-as amek ara yelhu ilmen n tlaba yelsa. 

 Deg zenqen yekker uɣabar yesdelwih waḍu n fuṛaṛ yeṛɣan. Deg lexlawi knan yimɣan , lliqa tuɣal d asfer ur d nettnulfu. Deg urtan nnudment tiskar deg akken iban-asen-t id lḥal yesker. Imi ɣef yekmec wawal yesnehtit yeqqar: tasehmuyt anda akka teffer?

 Ulac aman di tiregwa. Ulac aman deg iɣeẓran ..ala nnif mi yeffunzer. Amsedrar yerran regmet d lḥirfa, yir asweɛdi d ṣṣenɛa, yir lefhem d ssɛaya… yennecraḥ ul-is deg uḍumu n ilefḍan id yewwi lawan. Iɣmisen neggin d yir awal yekran gar Flen akked flen. Nessen amek ara nesfreḥ ixṣimen-nneɣ. 

 Deg wamwan neɣ deg tefsut aqbayli yezga yeseftutus d nnif n weqbayli. Ayen yeḍṛan deg ukabar n yidles akked tugdudt ( RCD) yefka-d ttbut amek iɛagalen-is seftin anamek n idles d win tugdut. Yecceḍ wawal di tefsut yuɣal ttwab ɣer “qil u qal”…meɛna si zik akka i yella lḥal : nessen i uɣerbal tikli, awran ad iɛeddi ma aclim yid-s a nili. Meɛna akka i yella lḥal: nessen aniwel n tarbut n ccwal bay-gar-nneɣ. Ɣef tiwwura n tefsut amek ara id ilal wawal neɣ amek ara ifakk wawal? Awal yenna-t-id bab n wawal:

  Yal yiwen yenna  

  D nekk izewren 

  Kra xedmen ɛecra 

  A t-yexdem yiwen 

  Ur tḥamlem ara  

  Awal n tdukli 

  A Hmed Umeri 

  Iɣaben am yitri.. 

<p style="text-align: right;">Ait Slimane Hamid 

  
 Yiwen uɛeggun tceggɛit yemma-s as-d-yaɣ ulac di ssuq. Iteddu deg ubrid, yufa yiwen yettɛebbi tilajurin. Yena-as :

 -Yya ad iyi-d-ɛiwneḍ.

 -D acu ara d iyi-d-tefkeḍ ma ɛɛewneɣ-k ?

 -Ak ffkeɣ ulac.

 -Ulac ! D ayagi i tt-qellibeɣ.

 Imi fuken, yenna-as uɛeggun-nni :

 -Ffek-iyi-d tura d acu iyi-d-tenniḍ.

 -D acu k-in ffkeɣ, ulac !

 -Ih ! Ffek-iyi-d ulac.

 -Amek ara k-in-ffkeɣ ulac, ulamek ?

 -Debber aqerru-ik, nekk bɣiɣ ulac-iw ad d-yali di lqaɛa neɣ ad d-yeɣli deg yigenni.

 Nnuɣen ɣef wulac. Tagara ruḥen ɣer umɣar azemni akken aten-yefru. Yesla i tedyant-nsen alarmi fuken. Yal yiwen yeḥka-d tadyant-is akken i as-teḍra.

 Inna-asen umɣar azemni i uɛeggun-nni :

 -Ḥader ! S acu i ak-yeɣlin ɣer lqaɛa ?

 Yettnadi uɛeggun-nni deg yilem anda ara yaf ulac, ulac. Yeqqar-asen kan :

 -Ulac d acu iyi-ɣlin, ulac…

 Inna-as umɣar azemni :

 -Ih ! D ulac-nni iɣef tettnadiḍ i ak-yeɣlin, qelleb mliḥ ad t-afeḍ.

 Yettnadi alarmi ulac d acu i yufa, dɣa iruḥ.

 Bussaɛd  ḤEMAR,

<p style="text-align: right;"> * D tajmilt i Muḥya 

  
 PARIS – Yemmut Jean Lacouture, aneɣmas, amaru n tmeddurin n tugniwin n lqern wis 20 yerna d yiwen seg yimeqranen ay iwten ɣef tukksa n ussehres, ɣer 94 n yiseggasen, ɣef wakken ay d-tenna ass n ssebt twacult-nnes.

 Aneɣmas-a ameɣnas ay ixedmen d amɛawen azal n 20 n yiseggasen deg uɣmis n Le Monde yemmut deg uxxam-nnes deg Roussillon (Vaucluse, deg Fṛansa), yenser seg ddunit-a war leɛtab yerna s leɛqel-nnes, ɣef wakken ay d-tenna yelli-s, Dominique Miollan-Lacouture, ay d-yernan d akken ad d-tili tfagla ahat deg Ctembeṛ deg Paris akken ad as-rren tajmilt. Lacouture yella-d d anagi ameqran n lqern wis 20, yerna yemlal d umur ameqran seg wudmawen mechuṛen n lqern-a. Argaz-a yewwi-d amecwaṛ i yiman-nnes yerna iga-d axeddim d ameqran ay t-yerran d aneɣmas, d amaru n tmeddurin yerna d anmezruy ay d-yufraren. Seg tgara n yiseggasen n 1940, yuki d akken tukksa n ussehres (listiɛmaṛ) ulac tarewla fell-as, yerna yeqqel d yiwen seg yiwen seg yimeqranen ay iwten i lmend n waya. Yebda amahil (axeddim) deg uɣmis n Combat, sakkin yudef ɣer tmirawt n uɣmis n Le Monde yerna yeqqel yettwassen d aneɣmas ay yettarun seg wul ɣef tukksa n ussehres, ladɣa deg wayen yerzan tiririt n tlelli i Lezzayer ayɣef ay d-yura sin n yidlisen. Aneɣmas-a yella-d d anagi usrid n ṭṭrad n Lezzayer d lemcawṛat tiweɛṛanin n Evian gar unabaḍ afṛensis d unabaḍ uɛḍil n tegduda tadzayrit. Deg udlis-nnes «Algérie, la guerre est fini» (Lezzayer, ifuk ṭṭrad) ay d-yeffɣen deg 1985 deg teẓrigin n Complexe (Bruxelles), yebder-d uguren ay yellan gar sin-a n yidisan imi ay mgerraden deg ṛṛay. Jean Lacouture yessuffeɣ-d deg 2008 adlis niḍen ay yura ɣef uzarug n Lezzayer d tgara n umenkud ahersan afṛensis. «L’Algérie algérienne, fin d’un empire, naissance d’une nation» (Lezzayer tadzayrit, ifuk umenkud, ilul-d uɣlan) yura-as tazwert-nnes Jean Daniel, yerna yeḥka-d deg-s imenɣi i uzarug n Lezzayer d yiseggasen ineggura n ussehres afṛensis.

 Yexdem d aneɣmas deg Le Monde deg tallit n ṭṭrad n Lezzayer, yerna yura-d timeddurin n De Gaulle, Mendès France, Mitterand, Ho Chi Minh d Umaṣri Djamel Abdenasser, yerna deg udlis-nnes wis sin ɣef Lezzayer, yeḥka-d ass s wass imenɣi n Yidzayriyen i uzarug. Lacouture d ameɣnas n uzelmaḍ, iwet i usseddu n «tɣemsa n tgermant» yerna ur yettamen ara s tmesɣarut. «Aneɣmas-a ixeddem am udiplumati: yettnadi ad yefhem yerna ad d-yessefhem timuɣliwin yemgerraden, am wakken ur yetteffer ara d akken yesmenyaf tifrat-a ugar n tifrat niḍen».S tmettant n Jean Lacouture, Lezzayer tesṛuḥ yiwen n umeddakel d ameqran, d argaz ay yefkan iseɣ i yimenɣi n yiɣerfan mgal ussehres d lbaṭel abeṛṛani.

<p style="text-align: right;"> NSL 

  
 Aṭas n leswaq i yellan deg Bgayet, deg qeddac n idigan, kra seg-sen acḥal-aya nutni xeddmen znuzun, kra nniḍen nnulfan-d taggara-ya d imaynuten. Am rreḥba n tnezzut tameqqrant i d-yellan ussan iɛeddan deg Lberj n Mira, taɣiwant n Tsexriwt, deg teɣzi n qrib ayyur. D timeyyatin n tɣawsiwin, tal yiwet deg usenf-is, i d-ijebden allen n medden i yerzan ɣer din s ṭṭaqa. Gar wayen akk i d-yettwafesren ɣef ṭṭwabel, neɣ i d-yettwaɛellqen deg yigenni, yezmer ad iwali unerzaf ɣer umḍiq-nni iselsa n tal tasuta (génération), tagella, isafaren n tmeṭṭut, dduzan n uxxam, akked wurar i d-isaḥen d amur tikkelt-a i warrac imecṭaḥ ma bɣan ad kksen ɣef wulawen-nsen ladɣa deg teswiɛt-a iɛeddan n yimuras (vacances)…atg. Ɣef waya, ddeqs n yibabaten i yessawḍen arraw-nsen ɣer umḍiq-nni n usgunfu anda yal aqrur ilaq ad ixelles kra n ssuma, teɣlay ɣur kra, iwakken ad yurar urar-a neɣ d wa. «Asmi sliɣ i ttawil n wurar i yellan deg ulzuz n Lburj n Mira, wwiɣ-n mmi ad yurar din kra war ma yessuter-iyi-d, maca mi newweḍ din ur yufa ara uraren i as-yehwan, am win n tkeryas, dɣa nuɣal-d dindin». I aɣ-d-yenna yiwen n ubabat. Seg tama n tlawin, aṭas i yerzan ama seg Ayt Smaɛel, Ssuq n Letnin, Ayt Idris, Kefrida, ed temnaḍin nniḍen i ibeɛden cwiṭ, merra deg-sent s usirem ad n-afent ayen ara asent-yeččaren tiṭ deg rreḥba-ya n tnezzut i yemuggen i tikkelt tamenzut deg Lberj n Mira. «Lliɣ serseɣ kra n tedrimt swayes ɣileɣ ad d-slezmeɣ iman-iw seg ssuq-a. Lameɛna ufiɣ kennfent d axessar ssumat n tɣawsiwin». D wa i d rray n yiwet n tlemẓit mi tt-nesteqsa.<span style="white-space: pre;"></span>

<p style="text-align: right;"> Mhenni Xalifi 

  
 Ass n lğemɛa yezrin, tazeqqa n waddalen yemxallafen Rabah Bitat n Tubiret telli tiwwura-s i yiwet n temlilit n ddabex n udar daxel n tzeqqa yesdukklen MCBgayet akked ASGuelma.

 D tikkelt tamenzut ara d-tili s wudem unsib teqbuct n Lezzayer deg ssenf-a n wurar. Uqbel beddu n temlilit, atas n yimdebbren i ihedren i usihar-a anaddal amenzu deg-sen anemhal n waddal d yilmezyen n Tubiret, rnan-d γur-s iɛeggalen n tfidiralit n ddabex n udar, imi d nutni beddemma i yesseddan talγuγa almi i d-tewwed γer taggara-s. Tendeh temlilit s yiwet n lehrara i d-beggnen yimyurar n snat n trebbaɛ, d acu kan uqbel ad ikfu uhric amenzu, MCBgayet yessawed ad ijerred sin n yiswiyen mi akken ilmezyen n Guelma gguman ad awden γer ucebbak n Bgayet mi akken ineggura-a zgan llan deg lmendad yal mi ara d-tili zzedma sγur yixsimen-nsen. Uqbel akka ad yebdu uhric wis sin, d lwali n Tubiret, Mass Mouloud Chérifi i d-yewden γer tzeqqa n Rabah Bitat, yedda-d yid-s uselway n usqamu n twilayt. Akken kan ihi mi yebda uḥric wis sin, arraw n yemma Gouraya ceɛlen times deg unnar amezyan i wakken ad ssiwden ad rnun ukkuz n yiswiyen-nniden i wakken ad yawed leḥsab γer sdis(06) mi akken imyurar n Guelma wwḍen kan yiwet n tikkelt s acebbak n Bgayet. γas akka yeqwa lers daxel n unnar, maca fazen yimyurar s ubeggen n yiwen n leɛqel yeǧǧan timlilit tɛedda deg tegnatin igerrzen. Di lawan n taggara, d lwali n Tubiret i yettunecden i wakken ad yefk arrazen i yimyurar akked d teqbuct i MCBgayet i tt-yuklalen, imi rebḥen s wurar akked leɛqel.

  M. Smail 

  
 Tɛedda tamendawt tamaynut war lwehmat. Aya iban si tazwara. S w akka tamaziɣt tuɣal d tutlayt taɣelnawt tunṣibt meɛna ddaw ugrez n taɛrabt tutlayt tunṣibt n ddewla . Ɣef taluft yuzzel wawal: kra ( wid ur nettwali) nwan nerbeḥ dayen-nni, amennuɣ n w acḥal d aseggas( si 1949 ɣer ass-a) yewweḍ ɣer yiswi-s! Kra nniḍen ( wid yettcukkun neɣ yettwalin ugar n w ayen yellan, neɣ yeqqaren di nnesnnes , neɣ yesfan d yiman-nsen… lḥasun ur iban wamek ) nnan-d kra ur yefri imi di tilawt tamaziɣt mazal-itt d tarbibt neɣ d tawaǧǧit ( otage) n udabu akked imesɛerbuben( arabisants) yenwan as rran rreẓẓa ddaw asekkil n teɛrabt akken werǧin ad ttaf afud i wesrifeg deg igenwan n tira akked usnnulfu d -uqazem n tussniwin yettnernin seg ass ɣer wayeḍ. Akken ibɣu yektal umdan , iqass, yesseḥseb, yewzan, lmil imal ɣer tikerkas: ur yefri w-ara ɣef taluft-agi. Xuḍi amennuɣ ɣef tmaziɣt i t-iɛebban seg 1949 ɣer ass-a d tamurt n leqbayel. Idles amaziɣ wid yeɛnan a t-seftin tuget seg-sen d iqbayliyen( seg Boulifa ɛeddi ɣef Mammeri, Salem Chaker, Remdane Achab, Said Chemakh…..) merra d leqbayel. Wid id yeggan ilugan n tira i tutlayt , wid id yes nulfan ungalen s tmaziɣt, tullizin, d leqbayel, wid id yeswajden amawalen akked isegzawalen i tmaziɣt d leqbayel, wid yesseqdacen tamaziɣt deg uzeṭṭa n lweb ugar d leqbayel…Ɣef aya tamsalt n tira n tmaziɣt ulamek ad tekk si tama nniḍen bexlaf tamurt n leqbayel id qqaren diɣen kra…Abrid ɣef akka nettwali yezzi yenneḍ yuɣal ɣer tḥajurt tamezwarut : amek i d tamaziɣt amek ara tili tamaziɣt…hanun zanun zdat lmedwed neɣ lkanun …aḍaṛ ur yeddi i lmendad n tlaba yelsa…ɣef kra mazal -aɣ deg tegnit n usenfiraɛ n iḍaṛṛen, deg uzebbal deg warquqen, deg usuɣu ddaw ẓẓrubat n lkermus ( ur nzerreb I lḥaṛa ur nefki tahuski i umkan) Nekni d Imaziɣen…Ɣef aya mazal kra yettcuffu-asen uqendur mi ara ad yeḍṛu umagnu( l’ordinaire). Ttwalin-t am akken d amaynut neɣ ahat d tadyant yeffɣen i tannumi! Aḥlil. Win werǧin yeẓran tafat yettwehim deg ifeṭṭiwej. Akka dɣa deg ussan-a yekker-itt wawal deg Facebook ɣef Moqrane Ait Larbi yugin ad isuqqel ɣer taɛrabt i lqaḍi ( juge de de paix) anzi n teqbaylit. Ɣer tuget n wid id yewwin ɣef tamsalt agi, ayen-nni iban-sen d tirrugza ur nesɛi tamtilt( un fait d’arme), xuḍi lemmer id ak terbiḥ a ul, ayen-nni yedda d lmeɛqul: amek akka ara d yessuter lqaḍi asterǧem n tutlayt n tmurt di tmurt-is ɣer tutlayt nniḍen ( lemmer ad nini tidet d tajentadt) yellan ula d netta-t d tutlayt yefkan iẓuran di tmurt? Meɛna tikwal tabernint mačči akken yejbed lxiḍ I taddawer… Akka id teḍṛa d tamaziɣt, deg lawan deg nettraǧu tanaṭ( decret) ara iḥettmen ɣer yal tasudut( institution) ad tebdu aseqdec n tmaziɣt ( a nwali ɣef tijellabin n sselɛa deg-s tira s tmaziɣt, ɣef tiplakin, ɣer tibitrinin n tḥuna, trini anda ma nedda tira s tmaziɣt .) Awah nekni mazal nenwa anṣib deg ixmir… armi iɣ yerra lweɛd ɣer yir askasi am lqum –nni yesɛeddan leqrun d anadi ɣef anta id yezwaren ɣef anwa id yezware ma d tamalalt neɣ d tayaziḍt… id turwemt a tilawin am akken is yenna Muhya!

<p style="text-align: right;"> Ait Slimane Hamid  

  
 I lmend n usfugel n umulli amezwaru n usenṣeb n tmazuit i d-yellan aseggas iɛeddan deg wass n 6 deg furar, taneɣlaft n TIC tessuffeɣ-d yiwen n uɣdem s tutlayt n tmaziɣt. Asenɛet n uɣdem-agi, yella-d deg uxxam n Usqamu Unnig n timmuzɣa ddurt -ɛeddan anda teḥder tneɣlaft n TIC akked unemhal amatu n Algérie poste. Deg wawal-is, yenna Mass Assad : ‘’aya yekcem deg usnerni n tmaziɣt deg unnar i wakken ad d-nesbin asenṣeb-is s ttbut. D tawwurt-nniḍen i as-ifetḥen i tutlayt n tmaziɣt i yebdan tettreṣṣi deg tmetti seg wass ɣer wass. Aɣdem-a, d ccira n tmagit n tmurt ara yeffɣen ɣer berra i wakken ad yettwassen yidles d tutlayt’’. Ma ɣef tkadimit n tmaziɣt i yettwarǧan aṭas-aya, yenna- : ‘’ ur d-tettas ara tkadimt n tmaziɣt i wakken ad tesfeḍ Asqamu Unnig n Timmuzɣa, ad d-tas d akemmel i leqdic n usqamu-a. ad teṭṭef aḥric ussnan d tfukkest. HCA, ad yeqqim deg yiswi-ines. Ad yesnerni tamaziɣt am wakken ad yili d assaɣ gar tneɣlafin’’. Ma ɣef yisekkilen s wacu ara taru tmaziɣt, mazal ur tt-gzim ara di rray. Xas ulamma Asqamu Unnig n Timmuzɣa, yesmenyif isekkilen ilaṭiniyen imi amur ameqqran yis-sen i ttwaxedmen inadiyen, meɛna yenna-d ilaq ad nerr ddehn ɣer tilawt, ɣef wakken i d-yenna. Seg tama-s, taneɣlaft n TIC tenna-d :’’tikti tekka-d seg Algérie poste i d-yerra i tiɣri n uselway n tegduda i yebɣal ad as-yuɣal wazal i tmaziɣt, imi yellan d tarkizt n tmagit taɣelnawt’’. 

<p style="text-align: right;"> D.M 

  
 Yal amenzu n yunyu, timura n umaḍal i merra sfugulent s wass-a i lmend n lɛid n yigerdan, ahat, d tagnit anda ara d-sγimen i wawal wid yettuxessen deg uḥric n unadi d uḥareb γef tlelli d yizerfan n warrac.

 Lsas iγef iressa useḥbiber γef yigerdan d wawal-nni mechuren n wulγu n tmurt n Genève anda ara naf : « Talsa, ilaq ad d-tefk i ugrud ayen i tekseb seg wayen ifazen. » Agrud, nekni nettwali-t d amdan-nni ara yessiwḍen deg leɛmer-is sebɛa n yiseggasen, maca ulγu amwati agraγlan n 1989 ibeggen-d d akken alamma yessawed 18 n yiseggasen mazal yettunehsab d agrud. Dγa, ulγu-agi d win yefkan azal i uqcic ama deg yizerfan-is neγ deg ugemmir-is. Lixsas n ljehd d tezmert ur yeksib ara ugrud i yeğğan imḥaddiyen ad d-ssufγen isuḍaf ara t-yeğğen ad yidir di tussra. Ma nezzi tamuγli cwit ɣer deffir, ad naf d akken tikti-a d tin i d-ilulen mi yefra ṭṭrad agraγlan amenzu, d ayen wid yettḥaraben γef yizerfan n uqcic, ad d-sbedden tasqamut i d-yeswejden ulγu n Genève deg useggas n 1924. S lḥers n tejmaɛt n leğnas, yella-d akka yiwen n lqanun iwumi semman Izerfan n ugrud deg useggas n 1959. Izerfan-a d wid yerzan tudert, anegmu, učči, leqraya d tterbegga. Maca, mi ara nwali ayen ijerden d isudaf d wayen ttidiren warrac-a, ayadra yettuqader wayen iγef mwatan leğnas ? Ass-a, ulac tamdint ideg ur nettwali ara arrac d imezyanen, taqedduḥt deg ufus ssuturen tin n Rebbi. Di tuget, d win i d-yudfen seg tmura n Tefriqt n Wadda, Nijer d Mali. Ulac amkan ğğan, ur wwiḍen ara γur-s. Seg tama-nniden, d wid n Surya, yettaṭṭafen tama n yiberdan ukkud yimawlan-nsen, ama d iṭij, ama d ageffur, ttrajun ulawen ḥninen ara asen-yefken kra n tedrimt. Deg leswaq, d arrac ur nejbi ara i 12 n yiseggasen ara d-nettemlili ttbabban isendyaq n yigumma, i wakken ad d-ḥellin kra n tedrimt. Anda-ten yizerfan n ugrud deg lihala yecban ta ? Nnig n waya, aṭas n yigerdan i iruḥen d asfel n tidderwect n yimeqqranen, mmuten, ur xdimen kra iγef ara ttuḥasben. Nihal : Qemden leɛmer-is, ur tukir, ur tenγi. D lmuhal ad yettu umdan tadyant n Nihal yettwacleqfen deg At Wasif deg useggas yezrin. Ur nebγi ara ad nessendef lğerh, maca ilaq ad tt-id-nemmekti i wakken tamettant-is ur tettruḥu ara kan akka am yiγid yeddem wuccen. Akken kan i d-tusa ukkud yimawlan-is ad sgunfun deg taddart kra n wassan, imesḥaf ur as-fkin tagnit ad tudef ula s axxam i wakken ad tγab γef wallen, i wakken kra n wussan ad d-tennulfu lfekka-s. D agejdur ! Ain Bessem, tegguma ad tettu mmi-s Badro. 14 n wagguren-aya i yezrin segmi, tamdint n Ain Bessem ur tesɛi isalli γef mmi-s Badro yunagen. Ur iban yemmut neγ yedder, tasa n twacult-is tezza. Taggara-agi, layas yeγleb asirem, imi simmal zerrin wussan, layas yettaγ azar. Ma nebder-d kan sin n yigerdan-a, iban lḥal macci ala nutni i yellan, ur nezmir daγ ad nettu ayen yedran di Qsentina d temdinin-nniden. Γas ulamma iṣudaf llan, ulγu jerdent akk leğnas, maca yegguma ad yehbes ujajih. Ar melmi ara tdum akka ?

  Timsizzelt n waddal i warrac deg Yilyiten 

 Γas akka nezwar-d s wayen qessihen ahat, maca yella wanda igerdan ufan tit yezzin ɣur-sen tamuɣli. Deg taddart n Yilyiten, deg tɣiwant n Saharidj, Tiddukla tadelsant Timlilit tessewjed-d i lmend n wass agraɣlan n yigerdan yiwet n temsizzelt n waddal. AṬas n warrac i yettekkin s ufus n tallelt n yimeqranen i asen-d-yellan deg lmendad i wakken ad ten-welhen s addal uqbel ad yesberber fell-asen yir rray. Ass n umenzu n yunyu ihi, d tameɣra i ixedmen warrac n taddart, yal wa yettnadi ad d-yezg d amenzu deg tazla anda i d-ttuheggan warrazen i yinaddalen d tnaddalin.

  Tubiret : Asqamu aɣerfan n twilayt n yigerdan yexdem anejmuɛ 

 Am wakken i tella d tanumi di Tubiret, ass n umenzu n yunyu asqamu aɣerfan n twilayt yexdem anejmuɛ-is anda yettekki Mass Cherifi lwali n Tubiret d yimdebbren irkelli n twilayt. Igerdan-a, d wid i d-yefkan tuttriwin i yimdebbren n yiḤricen yemxallafen deg wayen yerzan anegmu d yisenfaren. Asmi ara nwali lebɣi d lhir i kesben yigerdan-a, nezmer ad d-nini acimi ur sɛin ara azref ad ttemlilin yal tikkelt, mačči kan deg umenzu n yunyu, i wakken ad d6fken rray-nsen ula d nutni deg wayen yerzan isenfaren d wayen iwulmen i twilayt.

  M. Smail 

  
 Yuzzel wawal, iseggasen-agi inegguṛa, ɣef tutlayt lakked yidles imaziɣen gaṛ yimusnawen nneɣ. Aṭaṣ gaṛ-asen i d-yennan daken tutlayt tamaziɣt neɣ taqbaylit « attengeṛ » geṛ sya ɣeṛ kṛa n yiseggasen. Awal-agi yenna-t-id i tikkelt nniḍen Mas.Toulaït, yella-n d yiwen n-umusnaw aqbayli i zedɣen deg Kanada (canada). Amusnaw-agi (spécialiste des politiques publiques en matière des langues officielles au Canada) yenna-d deg taddaṛt n Buzeggan, anda i yemeslay lakked d yimezdaɣ, belli « geṛ taqbaylit i mmeslayen leqbayel deg iseggasen n 1950 lakked tin n tuṛa yella lxilaf muqṛen. Deg useggas n 1950, llan 90% n yiqbayliyen i yettmeslayen taqbaylit kan. Uṭun-agi ad d-tiṣub alaṛmi d 0.1 % ɣeṛ useggas n 2030 geṛ wid aṛ ay mmeslayen taqbaylit! ». Ayen i d-yenna akka Duktuṛ Toulaït yessexlaɛ mači d kṛa. Maḥsub yebɣa ad yini belli taqbaylit ad d-tengeṛ sya ɣeṛ 2030 !? Ma naḥseb, ihi akka taqbaylit mazal-as-d kan 15 iseggasen akken ad ttṛuḥ !? Mas.Toulaït yenna-d daɣen: »Tawaɣit tusa-d seg le «bilinguisme», (snat n tutlayin, anda tella tutlayt tulli ɣef tayeḍ). Akka, tutlayt tis snat tettawi aḥeṛic muqṛen, acku tella deg uɣeṛbaz, deg lintiṛnet,…aɣbel-agi yella deg tmuṛa n tmazɣa, anda adabu yessaxdam tasseṛtit n uɛeṛṛeb n yigduden imaziɣen! ». Toulaït yenna-d daɣen: » m-uṛ nessaxdam aṛa idles lakked tutlayt nneɣ wigi ad mten-t! ». Imi akka i yella lḥal, d-acu i tasaṛutt ihi? Toulaït yenna-d: »Ilaq tamaziɣt ad d-tuɣal tutlayt tunṣibt deg tmuṛa n tmazɣa (…) ». Ayen i d-yenna akka umusnaw-agi aqbayli yedda, yiweḍ alaṛmi d-annaṛ-agi n tmetti iwumi qaṛen Facebook. Dagi, yeqwa umeslay ɣef ayen i d-yenna Toulaït. Llan kṛa n « yifaysbukiyen » fɣen-d mgal ayen i d-yenna Toulaït. Wiyaḍ, maca, nnan-d belli d tidet i d-yenna. Yiwen geṛ « ifaysbukiyen » yenna-d : »ayagi d-awezɣi, idles nneɣ uṛ i neggeṛ aṛa! ». Wiyaḍ ṛṛan-as-d: »Yezmeṛ lḥal ad yili d tidet i d-yenna Toulaït, acku tameslayt nneɣ taxleḍ degs taɛṛabt lakked tṛumit ». Mgaṛaḍ-ent tikta, maca tifṛat uṛ d-ufṛaṛ aṛa. Mas toulaït mači d-amusnaw amezwaṛu, mači d-aneggaṛu i d-ibedṛen awal-agi « n ngeṛ » (aweṛ yeḍṛu) n yidles lakked tutlayt imaziɣen, llan aṭaṣ n yimusnawen nniḍen i d-yenna-n ayagi. 

<p style="text-align: right;"> Syphax Y 

  
 Deg ussan-agi iεeddan i d-yeffeɣ wungal amezwaru s teqbaylit n uneggal d umedyaz aqbayli Mass Fahim Messaoudene iwumi yefka azwel “Anza” i d-yeffɣen ɣer tezrigin ‘’Richa Elsam’’. D ungal-nniḍen i d-yernan ɣer ugerruj n temkerḍit n tsekla tamaziɣt, d win ara d-yawin abaɣur i tutlayt. Yemeslay-d deg-s ɣef yiwen usdawan, i d-yekfan leqraya-ines, yuɣal yeqqim acḥal n yiseggasen ur yexdim ara, imi yesεa ugur deg lekwaɣeḍ n tserdest “la carte militaire”. Syin yettwaɣ wul-is s tayri, yelḥaq armi yekcem deg umaḍal n tirga d usugen (…). Ilul Fahim ass n 7 seg maggu n useggas 1981 deg taddart n “Igersafen”, deg tɣiwant n At Yeğer, deg tama n “Yiεekuren”, deg lwilaya n Tizi Uzzu. Amahil-is d aselmad deg uɣerbaz n uselmed n tẓuri (lḥirfat) deg Buzeggan. D amedyaz, d amaru, amnadi deg yidles amaziɣ, d aneɣmas. Yebda tira n yisefra imezwura deg useggas n 1993, asmi yella yeqqar deg uɣerbaz alemmas (C E M). D amaru imi yura ammud n yisefra deg useggas 2013 “Tiyersi”, i d-yeffɣen ɣer tezrigt Richa Elsam n Tizi Uzzu. Llan deg-s 38 n yisefra s tmaziɣt, yebḍa-t ɣef kraḍ (03) n yixfawen: Ixef amezwaru, ad naf yettmeslay-d deg-s ɣef ussan-is n temẓi. Ma deg yixef wis sin d timsal akk n ddunit, d wayen yettidir deg tmetti. Ma d ixef wis tlala, iga-t i usmeɣnes ɣef tmaziɣt. Ma d ayen yeεnan isental iɣef yettaru tmedyazt-is, aṭas deg-sen d ayen yerzan yal amdan, ladɣa aqbayli: Tayemmat, Taqbaylit, Agama, Ddunit, Tayri, Tudert… D amaru daɣen imi yura yakan ammud n tneqqisin d tullisin timecṭaḥ deg useggas n 2014, i d-yeffɣen ɣer tezrigin “Sefra Ber” n tmurt n Fransa. Llant deg-s mraw (10) n tullisin d mraw (10) n tneqqisin-nniḍen. Kra seg-sent d asnulfu i tent-id-yesnulfa, ma kra-nniḍen, d-agmer ɣer yimɣaren. D amnadi, diɣ, imi yettnadi ɣef yismawen inasliyen n tmurt n Leqbayel, ladɣa deg tama n At Yeğǧer, ismawen n yiɣersiwen, n yimɣan, n leḍyur, d isefra iqburen n temɣarin. D aneɣmas daɣen imi yura yakan imagraden s teqbaylit deg yiɣmisen. Yetthegi yiwen n udlis d awfus n wuraren s tmaziɣt i warrac n uɣerbaz, ad yeffɣen sya d afella. D yiwet n tullist “Tifukal’’. Taɣuri igerrzen i yimeɣriyen! 

<p style="text-align: right;"> A. A. 

<div> 
  
 Ddurt-agi, awal deg wexxam-nneɣ ḥala ɣef sonatrach. Ula d yizegzawen-nni yetturaren yettazalen deffir n ciret uḍar ttun-ten.  

 Di tazwara, sonatrach-agi ɣileɣ-tt d albaɛḍ n yibibiḍen neɣ n tbibiḍin  inecfen dayen kan. Ala, sonatrach, ɣas tencef, mačči d abibiḍ am nek neɣ am Nuja-nni mlaleɣ, ddurt iɛeddan, di polyclinique  neɣ daɣen am Lina (tagi d yiwet n bannagt qrib ad tt-mlileɣ: sneɣ-tt di tirga). Sonatrach am akken ara d-iniḍ tafunast i seg ɛacen    iɛeggalen n twacult. D acu, sonatrach ur tetteẓeg ara  ayefk : tetteẓeg pétrole, teznuzuy-it qrib 80 idularen i tbettit, azal n 7OOO idinaren s yidrimen-agi-nneɣ. S idularen-agi, Bouteflika(d netta i d ameksa en chef n tfunast i yetteẓgen pétrole), yettaɣ-aɣ-d učči, ddwa, ṭṭumubilat, timellalin,  tournevis… et bien sûr  ayefki i tbibiḍin d yibibiḍen i d iyi-cban .  Akken i fehmeɣ, tafunast-agi i yetteẓigen pétrole nettalas akk deg-s, y compris nukni s yibibiḍen . Safik, ula d nek teṭḍeɣ si tfunast n pétrole!  Selon toujours baba, Chakib Khelil, win i wumi yefka Bouteflika tafunast ad teks, i sum akk timaẓẓagin-is. Baba yettmeslay-d ɣef sonatrtach, yal tikkelt  ara yi-fak uyefki d-yettaɣ ɣer ufarmasyan, neɣ daɣen mara as-tini yemma: “aɣ-d aya d waya !”. Aḥeq tibibiḍin i sneɣ d tid i mazal walaɣ a les adultes-agi qqersen kumplikin mačči  kra !! Sbeḥ meddi d imeṭṭi, alors qu’il suffit  ad bedlen  ameksa neɣ ad ksen sonatrach s nnuba.

<p style="text-align: right;"> S.O.A 

<p style="text-align: right;"> Yeffeɣ-d 

  
 Yenna umedyaz ɣef azal n tmurt : «tamurt d leqrar / aḥlil n win ur tt-nesɛi/ seqsit aɛeṭṭar/ netta awen id yini/ yeṛwa anemḍar/ ur yehbis tikli/ mi id testeqsa tewser / wissen anda yeɣli». Tidet acu-t umdan mebla taferka ? Acu-t ugdud mebla tamazirt ?Xuḍi imawlan ǧǧen-aɣ-id tamurt …tin ɣef yenna Ḥasen Abassi : «tecbeḥ tmurt-iw tzad/ ḥamlen-tt lɛibad merra/ deg-s yal lxiṛ izad/ sser nnif d lḥeṛma/ Muḥal mmi-s ad yaggad/ ma izuxx yis di tmura», tin ɣef yenna Cherif Kheddam : «Ṛṛɛud d waḍu ttṣṣuḍḍun / ur rzin tiɣaltin-is.»

 Maca taggara-agi tamurt-agi ɣef ccnan ayen din n imedyazen, ayen din n icanayen tuɣal d rayyaɛ…kra yellan deg-s d sser yettmettat war ma yeclig deg-s ḥedd. Deg akken liḥala n tmurt terki s ssebba n ustehzi n imawlan-is yenna Lounis Ait Menguellet: «la tettmettat nettwali/ amzun akken mačči nneɣ» . Mebla ccekk ur yeɣliḍ ara deg awal-is netta id yennan akken , imi ayen iḍeṛṛun n lefsad di twennaṭ( environnement) ifal akkin i lmeɛqul. Anda nsukk tiṭ ala tiqerɛiwin n zlaj, tisleḍyin n laluminyum, tiqraɛtin n plastik, icabcaqen n wuzzal, ṛṛwadi n cawičču, ticakarin n plastik i-iɛmaren timizar akked d teqwirin. Ddu anda ik yehwa ala tecmet nsen id reǧǧmen allen. Win kan id yusan yerra rreḥba d abudu, iɛamer-itt s wafrasen. Xuḍi melmi kan tudrin n tmurt n leqbayel llan-t d amedya n tezdeg . Imawlan-nneɣ ( xas akken tuget deg-sen ur ɣrin-ara) sṛuɣun rrbu-nsen , werǧin ad deqren iḍuman ɣer wayla n taddart, imi ttejmaɛen-t alamma yerka yettuɣal d leɣbar imir zuzuren i wakal akken ad yefk lɣella . Imawlan-nneɣ ur rrin ara ttkal ɣef tɣiwant, ggan lemqud I tezdeg s ddemma n leqwanen n teqbaylit imi win yesamsen ( imiren) ad ttuxeṭṭi. S wayen –nni i menɛen imezwura-nneɣ taddart seg yir tikli akked twafɣa i ubrid.

 Ass-a kulci yenqedwa. Taddart tuɣal d tasraft deg tt-nejmaɛen ilefḍan ( wid n tidet akked d wid n lqella n lefhama deg id negra ) . Di ccaw yeɣli sser-nni ɣef tudrin, tenfa lḥeṛma-nni, yeɣli leqder-nni, teqcem ccbaḥa-nni ɣef sefran yimedyazen zik-nni. 

 Tikwal mi ara nneɣ iberdan n tmurt , yetterɛiɛic lxaṭer deg ayen nettmaggar. Ulac abrid iselken deg udeqar n iḍuman-agi war aḥazeb ɣef liḥala n ugam d wayen it-yettaɣen s ssebba n usɛuffen deg ijuɣdan-is, war aḥazeb ɣef tadamsa-nneɣ akked tin I yimɣan d iɣersiwen. Deg akken liḥala tḍal ɣer lmuḥal luɣent tiliwa d tiregwa , xnusent timedwa, uɣalen waman cban amillus. Xuḍi ɣef akken iɣ-d yenna Belkacem n Mhand u SLiman, yellan zik d aqeṛṛu n usqamu n taddart n Iɣerbiyen deg At Jennad : «Asmi rebḥen wussan , nella n ttess aman di tregwa war ma yuɣ-aɣ kra , nella n tett imɣan id nettekkes deg lexlawi war tugdi. Tezdeg am akken tella deg daxel n uxxam i tella ula deg azniq. Yal wa yeẓra d akken lmecmel d ayla n medden irkeli , isekf ad yizdig akken yal wa ad yaf iman-is deg taddart-is. Ur tettu ara yella deg awal neqqar-it asmi mazal nesɛa lɛez deg iman-nneɣ: “ taddart am Ṛebbi”! Ɣef ayen-nni nettaf di taddart lehna, abeḥri ḥlawen, aman zeddigen, kra yellan yewwi-d imɣi-s di lhu yellan deg ulawen n medden armi yenfal lhu-nni ɣer lhu yesburen i tudrin s timmad-nsen-t. Xuḍi zik teqqa n imezdeɣ n tmurt ur ɣrin ara.. meɛna sɛan tamussni, lekyasa akked ttrebga… anwa akka i-izemren zik ad yessew ccrab ɣer tama n taddart ? Dayen ur iqabel ara leɛqel. Ass-a ayen yelhan deg-nneɣ iṛuḥ am uclim yeddem-it waḍu, nejmɛed ɣef ikufan a smuhbel ur nemɛin… akked d rawadi n kawičču nnig tizeɣwa ad qerɛen-t tiṭ .. ɣef tecmet iɣ-izedɣen!»

 «Mebla ccekk aṭan yesɛa ssebba… ssebba ilaq as imussnawen ara tt-id yesfrun: ayen akka terki liḥala deg tudrin n tmurt n leqbayel armi nuɣal nettsetḥi ad nesken I yibarniyen yebɣan ad yerzun fell-as ula d tugniwin ines , acku akken ibɣu tecleqfeḍ yiwet ad yeddu yid-s amur n wafrasen yembarsaxen akkin akka teɣzi n ugama?»Iɣ-id yenna s Ljiha-s O. Djafar yellan d yiwen umeɣnas yeseḥbibiren ɣef ugama deg tamnaḍt -agi n At jennad!

<p style="text-align: right;"> Ait Slimane Hamid  

  
  Aɣmis n Yimaziɣen:  Amek iga uselmed n tmaziɣt ass-a deg kra n wawalen?

   Djamel Ikhloufi:  Yella deg uɣerbaz azzayri. Wa d iswi amenzu. Amek i yella ass-a ? Aselmed n tmaziɣt yella-d s yiselmaden-iqbayliyen i yinelmaden-iqbayliyen deg tmurt n Leqbayel. Tamaziɣt a-tt-an deg yinaw unsib n ddula. Ulac aselmed n tutlyat ur d-nezzuɣur idles-ines, tasekla-ines, ansayen-ines, leɛwayed-ines, atg. Nekni, da, deg tmurt-nneɣ, nesselmad tutlayt ḥafi. Ad nesselmed tamaziɣt ḥafi, ad d-nessufeɣ arrac ara iḥercen deg tmaziɣt, ara yettun aẓar-nsen, ara yemḥun idles-nsen. Ma nkemmel, s wallalen i d-sbedden i uselmed n tmaziɣt, ad nɛerreb arrac-nneɣ s tmaziɣt. Yeshel ad tuɣaleḍ d izimer ad tḍefreḍ wiyaḍ, yuɛer ad tiliḍ d kečč. Yerna anect-a akk, yekka-d sɣur-nneɣ, seg wayla-nneɣ, seg wid yeqqaren d nekni kan i yellan i uselmed, seg wid i d-yessewjaden zeɛma allalen i uselmed. Yewweḍ-d lawan ad ǧǧen wid i d-yeffɣen s ugerdas n tmaziɣt seg tesdawit ad lethin deg tedyanin am ti. Timeɣnest telha, meɛna axemmem-is yeqqen ɣer wul. Yewwi-d, ad ilin wid ara yessezwiren tussna i uselmed n tmaziɣt. Lɛib, mačči imi d-gan idlisen-a d wahilen, lɛib ma yella faqen, mazal ttkemmilen akken. Anda-nniḍen, yella meɛna am uɣerbal acerbal, la ired la ustayen. Deg lwilaya, ad tafeḍ azal n 100 n yinelmaden i yeqqaren tamaziɣt. Aɣlif n Usegmi, rnu ɣur-s Asqamu Unnig, la ak-qqaren 32 n lwilayat i yeqqaren tamaziɣt. Iselmaden, azgen ameqqran seg-sen, d Leqbayel, ttidiren yiwet n liḥala, dayen ur yettamen yiwen. Wa, ḥettmen fell-as ad yesɣer tafransist ; wayeḍ, yesɣaray ɣef berra i sswayeɛ n uselmed ; wihin, la t-ttmuqqulen d aselmad ara d-yawin lebla, atg. Ma d ayen i sɣarayen, d lewhayem ! Yiwen ur yettmuqqul ɣur-s. Wissen imaswaḍen ayɣer i susmen, ur ten-id-yuli wawal ɣef wanect-a ? Selmaden s yidlisen n da i yinelmaden n dihin. Annaɣ mačči d imazɣawawalen !

  Ulama aṭas n yiḍrisen n yimura d yinaẓuren ur nelli deg wahil, ur turǧam kunwi aya akken ad ten-tgem d timsirin i yinelmaden. Awal ɣef waya…  

 Taɣessa n uḍris mačči d aselmed n tutlayt. Taɣessa d allal i uselmed n tutlayt. Aselmed n tutlayt yeẓẓuɣur idles, leɛwayed, tigemmi, tissas, leḥmala, tayri, tamussni. Aselmed n tutlayt werjin ibedd ɣef tɣessa. Aselmed, amaqwa-k, win ibedden ɣef tzemmar, ur d-yelli i ulemmud n tɣessa. Aselmed n tutlayt d gemmu s yidles n uqcic ara ireṣṣin tikta n lehna, ccbaḥa d leḥmala. Aselmed s tzemmar ibedd s tudert n yal ass n uqcic, s yiḥulfan-is, s wuguren-is, s tikta-s. Ma nerra ccbaḥa d tayri d iwaɣezniwen i warrac nesselmad, ad nezzer deg lakul-nni i ira Xerrubi d Brahimi. Wid-a ttewten s uzduz-nni i d-yekkan seg lmecreq. Wid-a fernen abrid n tebrek i warrac-nneɣ. Neẓra-ten asmi i as-kkren i Matoub, i Said Mekbel, i Tahar Djaout, i Chab Hasni, i Alloula, i wiyaḍ. Aselmed n tmaziɣt ad d-yili s uselmed n tutlayt, n tɣessa n yiḍrisen, n wanaw, n tjerrumt, n tirawalt, i usnerni n uqcic deg ccbaḥa, deg talwit, deg tayri. Iselmaden, aṭas seg-sen, ur rujan ad tbeddel tmuɣli n At Ufella. Kkren-as i twaɣit yezgan teqqaz. S wakka kan ara neffel i udrar, ara neffel i tallast yentan deg lakul azzayri. Ungalen d yidlisen ggten tura. Nekker iman-nneɣ akken ad as-nekker i uɣbel n yiḍrisen d wahilen. Ayɣer ? Ilaq ad iwali walbeɛḍ ayen yellan d iḍrisen deg yidlisen n uɣerbaz. Ziɣen, deg tmaziɣt, ala sin i yettarun. Azal n 70 n yiḍrisen unsiben s nesselmad deg lakul. 46 seg-sen uran-ten sin : yiwen ur nelli d amaru gar-asen. Amek akka ? Ɛni, ulac wiyaḍ ! Ɛni, ur ssinen ara ungalen n Amar Mezdad, Mohand Ait Ighil, Rachid Alliche, Kaysa Khalifi, Lynda Koudache, Said Sadi, d wiyaḍ. I tmucuha, ɛni xussent ɣer Leqbayel, ɣer Yimaziɣen? Imeskaren n yidlisen, rran-d, suqqlen-d timucuha n wiyaḍ ɣer teqbaylit. A tawaɣit !

  Ahat ad aɣ-tawiḍ ɣer ccfawat n uɣmis l’Hebdo n Tmurt. Amek i d-yettili usufeɣ-ines deg tallit-nni?  

 Aɣmis Hebdo-n-Tmurt, kkren-as snat n trebbaɛ : imeɣnasen n tmaziɣt akked yineɣmasen-imeɣnasen n tugdut. Gar-asen, lliɣ nekk. D tikelt tamezwarut i greɣ ɣer tɣamsa. Yerna fernen-iyi ad iliɣ ɣef uqerruy n yisebtar n tmaziɣt. Ẓriɣ d ayen yuɛren. Deg lawan-nni, kra n uɣmis s tmaziɣt yellan, ilul-d akken ad yemmet. Ugadeɣ ad falṭiɣ !Ur bdiɣ almi i d-ḥuddeɣ timsal n tɣamsa. Nudaɣ, wwteɣ zelmeḍ-yeffus, zeggreɣ imir seg tsekla ɣer yisallen. Taɣamsa tebna ɣef yisallen mačči ɣef tmucuha, ansayen, isefra, tasekla. Γas ad ilin, d ayen yerzan isali i d-yewwi ad yefk yiwen azal. Hebdo-n-Tmurt yebḍa ɣef sin n yimuren : amur i tmaziɣt s 8 n yisebtar ; amur i tefransist s 16 n yisebtar.Tidett ad tt-id-nini, nekk akked yimeddukkal, newwi-d tamuɣli tamaynut i tɣamsa s tmaziɣt. Nessezwar izen ɣef tsekla, nezger seg yisefra d wansayen ɣer win n usiweḍ n yizen s tmaziɣt i yimeɣriyen, nger tamaziɣt deg usebter amezwaru n uɣmis. D aya i yeǧǧan aɣmis Hebdo-n-Tmurt ad yesɛu isallen ɣef tmurt, isallen sya d sya, urar, tigejdit, isallen n tɣiwanin, atg.

  Imi teqqneḍ ɣer umezruy n tɣamsa tamaziɣt, amek tettwaliḍ azekka-s?  

 Azekka-s s warraw-is i warraw-is. Tidi tettawi-d udi. Yewwi-d ad as-nekker, ur nfeccel. Seg wulac, yella-d wayen yellan. Yelha neɣ dir-it, yettseggim ! Yettwenniɛ ! Imi yuɣ aẓar, anagar aǧǧuǧeg ara yeǧǧuǧeg. Ass-a, llan yiɣmisen i yesɛan isebtar s tmaziɣt, yella usebter n lanternet APS s tmaziɣt, llan yisebtar s tmaziɣt ama deg facebook ama d wiyaḍ. Tamaziɣt tezger ɣer tiliẓri. Azekka, d arrac yeqqaren tamaziɣt ara yessutren iɣmisen s tmaziɣt. Yewwi-d kan ad nḥader ur as-neqqar tedder tɣamsa s tmaziɣt dayen ad nekker ad nesbender. Mazal, ur newwiḍ s anda sawḍen lejnas. Ilaq ad tezger s warraw-is ɣer tin ara yuḥwaj yimeɣri. Imeɣriyen ma tjebbed-iten tmaziɣt, ad tidir ; ma tesserwal-iten, ad temmet. S warraw-is ara tedder, i warraw-is ara tedder.

  Tanemmirt. Awal-ik n taggara…  

 Amecwar nelḥa-t, ad t-nelḥu jmiɛ. Abrid i nuɣ, abrid ara naɣ d win ara yekksen tallast ɣef wallen, d win ara yerren azal i wayen d-yeǧǧa Massensen, Kahina, Mulud At Mɛemmer, Saɛid Meqbel d wiyaḍ. Amecwar ad yeffel i tizi ma neẓẓa leḥmala, tayri, tilelli d usirem deg yirgazen d tlawin n uzekka. Amecwar i d-newwi ur d-yekki seg wulac, ur d-yeffil seg uɣamac. Yella-d s usfel, s yidammen n waṭas n wid yefkan tudert-nsen akken ad nesselmed nekni, ass-a, tamaziɣt. Tamaziɣt d tayri, d talwit, d tissas, syin ad d-tettbeɛ tutlayt. Amennuɣ ɣef tmaziɣt mačči d amennuɣ ɣef tutlayt. Tamaziɣt d tamuɣli i uressi n Tferka n Ugafa, i usnerni n Tmazɣa, i tuffɣa seg leqyud icudden ɣer lmecreq. Ur nelli d “lmeɣrib el ɛarabi”. Nekni d Imaziɣen n Tferka n Ugafa. Yenna-as yakk Massensen : “Tafriqt i Yifriqen”. Ilaq ad neḥsu amennuɣ ɣef tmaziɣt am tmes deg walim, ad tekker, ḥedd ur yeɛlim.

  Yesteqsa-t Mhenni Khalifi 

  
 Γas akka ttruḥun yimdanen, zerrin wussan d yiseggasen, maca win akken ijerden tudert-is s tikta, s lxedma d umennuɣ d awezɣi ad t-ttun medden.

 D wigi dɣa iɣef i d-yenna Ccix Muḥen : «Yella lbaƐd yella, ulac-it, yella wayeḍ ulac-it, yella.» Mustapha Bacha, imi d wagi ara d-nemmekti ass-a n 08 di ɣuct, yettuneḥsab seg wid yellan ɣas ma ulac-it. Mmi-s n Tasaft Ugemmun, tin akken i d-yurwen izumal, yuɣ abrid n umennuɣ seg temẓi-s. Ama mi yella deg tesnawit neɣ deg tesdawit, yezga d amenzu s aseḥbiber ɣef yiseɣ d yidles-s yuɣalen di rrif lawan-nni. Ulamma qessiḥet teswiƐt, aseqqi yeḥma, maca win I zedɣent tissas d lmuḥal ad yebru I wawal neɣ ad yekbel tidet. Tiddi-s tuğew-as-d urrif d uɣilif imi yezga deg tlufa mgal sin n yixsimen: adabu d at tmira. Amennuɣ-is yessaweḍ-it ɣer leḥbus, maca ur yefcil ara mi akken yella seg yimenza I d-isbedden akabar aserti deg furar 1989. Yedda, yuzzel, iƐawez iwakken ad yeldi allen I waṭas n yilmeẓyen ladɣa di tesdawit iwakken ad d-iḥelli azal-is I yidles-is d tutlayt-is tamaziɣt. Mi akken yendeh rrebrab seg tama, amennuɣ ɣef usekcem n tmaziɣt s aɣerbaz azzayri, ul n Mustapha agrawliw yegguma ad yejmeƐ annect-nni n yiɣeblan anda mmezlen ula d yigerdan. D tin I dssebba n rwaḥ ! Yeɣli s ibeddi, uqbel ad yaweḍ lebɣi-s. 

 Ass-a s kra n win I t-yessnen, ẓran d acu I d azal-is deg unnar, ur yelli d win yeqqaren:”xedmet akka.” Yezga yeqqar:”ad nexdem akka” imi dima d netta I izeggiren. Cfawat I d-yeqqimen ass-a ɣet waṭas n win I t-yesnen d awal-nni iwumi I d-yettales:”Γret, ma tebɣam ad nesseɣs ayen akka I aɣ-yettwakksen.” ṭṭes di talwit ! 

<p style="text-align: right;"> Smail. M 

  
 Zik, amur ameqqran n yimdanen, snen kan d acu i d imensi n yennayer imi i t-ttmagaren s seksu d uyaziḍ deg yixxamen-nsen. Ass-a, nekni s yinelmaden, nessen d acu i d yennayer, neẓra d acu-t imi i t-nelmed d tamsirt deg uγerbaz : neẓra d akken d ixf n useggas γer Yimaziγen ; mačči kan deg Lezzayer maca deg tefriqt n ugafa. Neẓra d yiwen wansay γef wacu sseḥbibiren Leqbayel. Asfugel n yennayer yettili-d ass n 12 janvier n yal aseggas di yal tamnaṭ n tmurt n Lezzayer : seg usamar γer umalu, seg unẓul γer ugafa. Tgen deg-s seksu n bu 7 n yisufar, neγ 7 n tgelliwin, ttṣeṭṭilin i warrac imecṭaḥ, zellun ayaziḍ d asfel acku At zik qqaren :’’anda uzlen yidammen, ur yettili lhemm.’’

 Nelmed d akken yennayer ğğan-aγ-t-id yimezwura-nneγ deg tmetti aṭas n leqrun-ya. Imensi n yennayer d ansay iẓeṭṭen assaγen gar yimdanen imi d tagnit anda i ttemlilin iεeggalen n yal tawacult. 

 Ass-a, yennayer yekcem deg tfada (calendrier) i d-yesnulfa Ugraw n Yimaziγen i yellan di Fransa deg yiseggasen-nni n 1970. 

 Ihi, yennayer ameggas 2965, yal aseggas ad ken-d-yettaf di talwit.

 Agraw n yinelmaden : Abdellah, Nihed, Faïza, Fatima d Massi.

  
 Belqasem Saddur d aḥeddad ilulen deg useggas 1948 di taddar n Tabunt i yettabaεen taɣiwant Ukeffadu. D igellil , d amɣid , bab-as yemmut yeğğa-t-id akken d aqrur ur yesεi amraw , yemma-s tuɣal s axxam-nsen. Dda Belqasem yufa-d jeddi-s d amzil d win ixeddmen aderreq di tama n Mezgug ,din i yelmmed tinḍi-a ,yesεedda ɣur-s tanant asmi yenfel deg uwtay 14 n yiseggasen , yettεawan-it deg umahil aya deg tmunent n tgaluft tazzayrit 1962.

 Ddeqs kan yemmut jeddi-s , lḥif , laẓ , asemmiḍ ur t-yezgil , acu kan ɣur-s tamesɣara yelmmed ɣer uselmad-is , qqaren s umegda «lğehd n uberreq, yettuɣal d amzil» yexdem ɣer Ḥammu aḥeddad deg At Weɣlis kra kan n yiseggasen , iḥulfa iman-is yezmer ad yennefti deg usaḍur-a , yelli tazeqqa n uberreq deg Ukeffadu di taddar At Sεada amḍiq At Ԑemran deg useggas 1979, imiren ur caḍen ara imzilen deg lεerc At Mensur yella Smaεil aḥeddad di Lqalεa n Yikeğğan d ṭaher di Tifra akk Sidi Mḥend amzil d win yesselqamen uzzal-is bɣir afḍis di temεemmert n Silan. Yuɣal d amagnu , d axeddam yettekes-d aɣrum-is, di lweqt-nni ugten yifellaḥen , ttawin-as-d tiɣawsiwin icudden ɣer tfellaḥt amedya tagersa , agelzim, aqabac… d tisemmrin n uɣyul akk d wallalen n lebni ,netta it-seggim-iten.Amahil d agensas tafḍist ur trekked seg tuddza ɣef zzebra, akken yettawi asefru umzil n lqalus :

 <em> Xedmeɣ i medden lxir </em>

 <em> Nekk d aḥeddad si lqalus </em>

 <em> Ul-iw i ttagwem ineqqel </em>

 <em> Aṭan di lhem ur ixuṣ </em>

 <em> *At Mraw akud At Ԑaṛus </em>

 <em> Aqli-n neğğreɣ azedduz </em>

 <em> Ayat Rebbi get-as afus. </em>

 Dda Belqsem yessexdam allalen uberreq , lkir d win i yettaken azwu akken ad yecεel ufarnu deg uɣrud , uɣrud d lfur uḥeddad din i yecεlay times s cerbun ,zik s uzeqqur n yimesleḥ , yesseḥmay uzzal deg-s akken yeqqar dda Belqasen «uzzal ijebbed deg uzɣal» mi ara yesseḥmu uzzal-nni yettekkes-it-d s tɣemdin d timyaṭṭafin ayen yeḥman ,syin ad ires ɣef zzebra , tafḍist ad t-seggem uzzal-nni ixesren ,yessemsad-it yettara-t-id d amaynut , yessmukun-d daɣen tiɣawsiwin s ɣur-s.

 Yemmed amahil-a armi d aseggas 2008 syin teddrem tεecciwt-is anda i yebna timeḍḍirt-is , yeḥbes kra n wagguren , yuɣal ibeddel tadala deg Ferḥun ar ass-a din i ixeddem, aɣyul-is yeqqen-it ɣer tefga n thatimt netta yettsemmir s daxel , yewwi-d tasteɣt si zzman , yexdem ugar n 45 yiseggasen , d acu kan mazal yettemmid ar ass-a tanga-a , d leḥmala-s , d azerruy i as-d-yeğğa jeddi-s.

 Belqasem aḥeddad d tawrikt ikesben tasnagt, daymen d amaha ɣer tinḍi-s , tanezzayat uqbel ad d-tali tafukt d ayen iḥerkel iman-is ɣer usemmeṛ , tamseɣara-ines d tazzagert , acku ɣur-s tirrut , ɣur-s 8 dderya akken qqaren at zzman “yessers uḥeddad afḍis, irfed-it mmi-s” , d acu kan ur yelli waya , tarwa-s ugin ad ṭṭfen adeg n bab-t-nsen , asaḍur-a d tamussni , d tamaḍirt d tarrayt, d taneftit ,d asisen …..

 “ Tasemmunt n uḥeddad , d tafḍist n wuzzal”<span style="white-space: pre;"> </span>

<p style="text-align: right;"> Azedine Abdous 

  
 Ɣef wakken i teddun lecɣal yerzan aḥareb n tjara mebla ttriḥ, yettban-d dakken mačči d aṭṭan ara inegren s shala. Aya nettwali-t yal ass, di yal amkan u di yal tamnaḍt. Deg temdint n Tubiret, tella-d yakan deg wagguren yezrin yiwet n lḥemla n uqḍaɛ n lbiɛ mebla ttriḥ s usexdem n yiɣil n ddula. D iǧadermiyen s timmad-nsen I yeffɣen s abrid aɣelnaw wis 5 iwakken ad sbeɛden imsenza irehnen azgen seg ubrid. Mačči s shil I d-yella waya, imi yeḍra-d yiwen n cwal d ameqran, and aula d arrac imeẓyanen gren-d iman-nsen iwakken ad d-wwten s yiẓra iɣallen n laman. Seg wassen, yexla umkan, yuzdag ubrid, iban-d ziɣ yewseɛ. Meɛna, akken I qqaren: win I iɛerḍen tacriḥt n tsekkurt ur iqenneɛ ara, bdan widak-nni iwulfen rrbeḥ s lemɣawla ttuɣalen-d ɣef yixf n tefdent. Yal ass, ad yili yiwen, ad d-isers cwiṭ kan seg sselɛa-ines, yettqaraɛ aniwa ara d-iḥebsen. Tura akken d wid yesnuzun ddellaɛ d ufeqqus I d-irezzun s amkan-a, d acu kan melmi walan takerrust n yiǧadarmiyen, ad refden iman-nsen, ad rewlen. Ɣer melmi ? Ɣef leḥsab n waṭas n leryuy I d-yufraren deg yinejmuɛen, astixxer kan akka ur yezmir ad yefru taluft. Ayen iwulmen ass-a n wussan d asewjed n yimukan I win yebɣan ad yexdem, s yin, d asexdem n lqanun ɣef win akk ara ixalfen.

<p style="text-align: right;"> S. M  

  
 Akka ihi, Remḍan-nni « yeǧǧa-y-aɣ » ! D-acu kan, llan-t aṭaṣ n t’ɣawsiwin iwumi ad necfu, yagi Remḍan n-useggas-a. Deg tama n Ṣummam, nezṛa, ṭul n waguṛ-agi n Remḍan, d-akkeni laɣla n yisenfaṛen n wuččiuṛ d-teḍṛi aṛa am iseggasen-nni yezṛin! Nwala, seg wass-nni amezwaṛu n Remḍan ssumat n yisenfaṛen n wučči, yagi izegza lakked igumma (Les légumes et les fruits), uṛ ulin-t aṛa am iseggasen iɛeddan. Ayagi, yeǧǧa tiwaculin n tama n Ṣummam sɛeddan-t aguṛ-agi deg lahna lakked d talwit. Ɣas akken, ussan-nni imezwuṛa imdanen, neɣ ibabaten n twaculin, ugaden laɣla, ttṛaju-n kan melmi ad « yeṭṭeṛḍaq » fellasen waɛbaṛ n summat n yisenfaṛen n tuččit. D-acu, ayagi uṛ d yeḍṛi aṛa. Uf ! Adellaɛ uṛ « yesselqef » aṛa tikelt-agi, d-awezɣi, imi it neẓṛa yeččuṛ alaṛmi yettwezziɛ. Ɣas akken ussan inegguṛa n Remḍan tella-d akkeni ciṭuḥ n laɣla ɣeṛ yizegza lakked d yigumma, maca, mači dayen yesxelɛen medden. Yella daɣen wudem nniḍen si yettwassen Remḍan; dayen yaɛnan tagmatt geṛ yemdanen. Aḍellaɛ n Remḍan yella deg yal taɣiwant n tama n Ṣummam. Aḍellaɛ-agi icud akk ulawen, yeẓḍa tagmatt geṛ yemdanen. Ulac igellil uṛ nečči aṛa deg waguṛ-agi. Acku, si yal tama, llan widak d ttidak yefkan ccan i t’wizi s yiḍellaɛen n Remḍan lakked d-usečču n Rṛeḥma. D-acu kan, aṭaṣ n tuddaṛ deg tama n Ṣummam ixuṣṣ-iten-t cwiya n zhu deg yiḍ. Ṣahṛat n Remḍan txuṣ-iten-t lbenna, acku medden ulac anda ad sɛeddin akud nsen. Ma yella anessiwezil awal, adenini kan, Remḍan n-useggas-a iɛedda akken ilaq lḥal s-umata. Ɣas akken yella-d lixṣaṣ ɣef ayen icudden ɣeṛ waman. Wigi xuṣen deg waṭaṣ n tamiwin, amakka yal anebdu yettili weɣbel-agi muqṛen, yagi deg 5 t’ɣiwanin i d-yezgan ɣef wenẓul n Bgayet (Buǧlil, Tazmalt, iɣil Ɛli, At Rẓin d At Mellikec) anda uṛ ɛad uṛ wiḍen waman n ubaṛaǧ n Tici Ḥaf.

<p style="text-align: right;"> Syphax Y. 

  
 Ukkuz n yiseggasen aya i d aɣ-yeğğa unaẓur ameqqran dda Crif Xeddam d acennay aqbayli yeddren akken ad yesnerni idles d tutlayt n tmaziɣt , dda Crif xeddam ilul deg useggas n 1927 deg taddart n Bumesξud deg tɣiwant n yimesuḥal n yiferḥunen, seg wasmi ila tẓa (9) n yiseggasen yebda almad deg zawiya n Buğellil n Tezmalt , yerna cwiṭ deg useggas 1942 iruḥ ɣer Lzzayer akken ad yexdem deg Wad Semmar almi wwḍen semmus n yiseggasen iruḥ ɣer tmurt n Fransa ( Saint Denis) yuɣal ɣer Epinay ,deg tazwara yexdem deg luzin n usefsi n wuzzal (fonderie) yuɣal sakin ɣer taṛmist n teklut ( entrerise de peinture), yerra lwelha-s ɣer ccna iḥemmel aẓawan , dayen it-yeğğan ad ixeddem ad ilemmed timeddiyin mi yekfa axeddim ad yexdem timsirin n uẓawan .Deg tazwara kan n umecwar-is yesekles tizlit tamezwarut : «A yelli-s n tmurt», deg useggas n 1956 ;yusa-d ɣer Lzzayer akken ad yeqdec deg nuba –nni yettwasnen zik , aξzizet ɣer leqbayel nuba n yicennayen n uzekka deg useggas n 1963 .Yuɣli-d fell-as waṭṭan yuɣal ɣer tmurt n Fransa akken ad idawi , ad yesejji tazmert-is maca aṭṭan yettnerni almi t-yessaweḍ ɣer lmut deg 23 yennayer 2012 deg sbiṭar n Fransa , yenṭel deg taddart –is Bumesξud ass n 27 yennayer 2012 . Dda Crif Xeddam yecna tizlatin icudden ɣer tfulki n tmurt , yecna ɣef Lzzayer , ɣef tmeṭṭut, yecna ɣef tmetti laqbaylit , tizlatin-is rebbant-d yal tasuta , tzemreḍ ad asen t-sleḍ iman-ik neɣ sdat twacult-ik imi ulac deg-sent ayen ixesren , d tizlatin n ttrebga cebḥent ḥlawit, d timelḥanin , anaẓur -nneɣ ameqqran yesselmed aṭas n yifennanen ger-asen : Ayt Mengellat, Newara, Karima, yidir d waṭas niḍen d-yugmen seg wayen d-yeğğa , mi ara tili kra n tmeɣra deg uɣerbaz s tezlit n dda Crif Xeddam nettruẓu asalu , teccebiḥ tagnit , ger-asent tid yettwasnen aṭas : s yisem-im a ğerğira (1958),Nadiya (1958), Bgayet telha d arruḥ n leqbayel (1960) , ṣbaḥ lxir (1960),a lemri (1963), sliɣ i yemma tenna (1978), tilawin (1980), ad qiment ur ttmettatent ara , ɣas yeğğa-aɣ , yeğğa-aɣ-d, ad t-yerḥem Rebbi unaẓur-nneɣ ameqqran dda Crif Xeddam.

<p style="text-align: right;"> Zakia Ben yahia 

  
 Eternel Mammeri d wagi i d azwel id-as yextar umyaru ameqqran Amin Zawi i udlis anda i d-yejmaɛ 30 n tmuɣliwin n yimyura akked isdawanen. Mmeslayen-d ɣef wayen yexdem Mulud Mɛemmri d wayen i d-yewwi i tmaziɣt s umata. Adlis-agi, yettwaru s tutlayt n trumit, yegffeɣ-d ass n 18-04-2017 ɣer tezrigin “Tafat “, i lmen-d imi ɛeddan meyya n yiseggasen n tlallit n umussnaw (1917-2017). Nnejmaɛen-d 30 n wallaɣen, zḍan-d akk ayen yexdem umussnaw akken ad suffɣen di taggara adlis-agi. Gar widak yuran ad nebdar: Yucef Merraḥi, Brahim Tazaɣart, Layla Ḥamuten, Ɛmer Mezdad, Muḥemmed Lexḍar, Yassin Temlali, Amin Zawi, Ḥasen Ḥelwan, Rabya Jelti d wiyaḍ. Azal n udlis: 500 DA .

  S. Yamani 

  
  Amaru 

 Racid Buxerrub yettaru s tmaziɣt. Isuffeɣ-d yakan yiwen n udlis, isemma-as “ Tislit n uɣanim”; yuwi yis-s arraz aseklan Assia Djebbar n wugal amaziɣ deg useggas 2015 (SILA wis-20).

  Agzul 

 Ungal n Racid Buxerrub yules-d tudert n Fafuc, yiwet n n tmeṭṭut taqbaylit i wumi tennegza tmeddurt deg wul-is. Tezga tettnaɣ d unezgum. Seg temẓi i tebda lḥif; d win i tt-itebεen armi meqqert. Ur terbiḥ la ɣef zzwaǧ amenzu, la ɣef wis-sin. Cwi kan tella cwiṭ nni n nnmara swayes tettagar urfan. Taggara, teḍra-as am yefrax-nni n Colleen McCullough, teffren akken ad mmten. Mi wessert, temmut iman-is; ḥaren medden ad walin tidet n tmettant-is.

  Tasleḍt 

 Aḍris yeččur d igulen. Llan wid n tira tumrist, llan wid n tjerrumt. Wid n tira tumrist ama kkan-d seg usemres n tmacinin (ttemlilin yisekkilen, teffren ɣef wallen), ama seg lexsas n uqader n yilugan n tira, zgan sadaren azal n ufaris imi d-ggaren anida ur ilaq, ttnamaren imeɣri deg wayen ur nelhi. Wid n tjerrumt, deg taɣult n tefyirt neɣ deg tin n tezḍawt taḍrisant, seg wakken ggten, iban uɣen-d aẓar seg tmussni n tutlayt; ur asen-ufiɣ ara ssebba nniḍen.

 Deg wayen akka ara d-yernun, ad d-alin kra n yimedyaten ara d-yemlen amek i tedda tira deg wungal-a. Tazegrawt gar yisebtar teskan-d annect meqqer ucerrig.

 1. Igulen n tira tumrist:

 Yal asebter yuwi amur-is seg yigulen n tutlayt. Ggten armi tuɣal tɣuri d anamer, tessenzaf imeɣri.

 1.1. Igulen n usemres n tmacint

 Tikwal akka, ttilin yigulen ula deg yidlisen i d-yeffɣen ɣur tiẓrigin mussnawen. Γas yerked useɣti, mačči d winna n uwt εeddi, teccḍent tira. Deg udlis-a, wissen ixus useɣti neɣ ulac maḍi. Ma yella tezri fell-as tiṭ n umeḥḥes, isefk ad d-iban amek akka i tḍerru teẓrigt n udlis amaziɣ.

 Md : iswaqi (ilaq : i sswaqi); yarna (ilaq : yerna) (sb. 9)

 1.2. Igulen n yilugan n tira

 Igulen n tira tumrist diɣen ggten. Wigi kkan nnig n tutlayt akken tt-id-gelmen yimassanen, ama deg wawal ama deg beṭṭu n wawalen deg tefyirt.

 1.2.1.deg yiwen wawal

 Yettkemmil…

  
 Tifaskiwin n tmedyazt i yettmagan yal tikkelt di tmurt n Leqbayel mačči kan  d tagnit i umeyḥezwer ger yimedyazen ilmend n uḥelli n warazen, meɛna daɣen deg-sent i tettili tegnit i ten-yessemlalayen. Di tfaskiwin-a, yettemlil umedyaz d tmedyazt, deg-sent i ttemlilin yimedyazen ilmeẓyen d wid meqqren di leɛmeṛ. Ger yimedyazen-a imeqqṛanen i yezgan ttasen-d ɣer tfaskiwin ad d-nebder seg-sen : Dda Ssaɛid Debyan ad yeɛfu Rebbi fell-as, Jeddi Ɛmeṛ, Ɛemmi Ṣaleḥ akked Dda Aɛṛab. Dda Aɛṛab iɣef nebɣa ad d-nemmeslay, netta seg lɛeṛc nat Weɣlis, ilul deg useggas n 1952 di tɣiwant n Chemini. Yuɣ lḥal taɣiwant n Chemini tefka-d aṭas n wudmawen n yidles gar-asen, Smaɛil Bellac ameɣnas n « Ugraw Imaziɣen » i yewwḍen leɛfu n Rebbi deg wagur n fuṛaṛ yezrin.  Dda Aɛṛab, seg wasmi yakan yella d ameẓyan i t-yekcem waḍu n tmedyazt d leḥmala n yidles amaziɣ.  Netta yella d yiwen seg yimeɣnasen i d-yeslulen deg yiseggasen n tesɛin tidukla tadelsant « at Weɣlis » i ixedmen aṭas n leqdicat idelsanen di tɣiwant n Chemini. Deg yiseggasen n tesɛin, tidukla « at Weɣlis », telletha-d d uselmed n tira n tmaziɣt, am wakken daɣen i tesbedd tarbaɛt n umezgun i yuraren aṭas seg tceqqufin n Muḥya. Rnu ɣur-s, tessemlal imedyazen n tudrin n tɣiwant n Chemini, seg-sen ad d-nebder ṚacidZeɛruri i yewwḍen leɛfu n Ṛebbi ilindi, amedyaz umi terra tajmilt deg ussan iɛeddan, tdukla tadelsant «  Agraw » n taddart n Semɛun (Taxlijt). Deg useggas n 1970, Dda Aɛṛab yella d axeddam di Lezzayer. Ɣas lḥeṛs d rrehba i d-yesseɣli ɣef tmurt leḥkem n tallit-nni i yeɣunzan tamaziɣt, Dda Aɛṛab yeṭṭafaṛ isallen n umennuɣ, yezga yeqqaṛ tisɣunin n « Ugraw Imaziɣen » i d-ikeččmen s tuffra seg Fṛansa.  Di tallit-nni daɣen, Dda Aɛṛab yezga yettṛuḥu ɣer TNA (Axxam n umezgun aɣelnaw n temdint n Lezzayer) anda i iḥedder i tɣuri n tmedyazt i ixeddem umedyaz    Ben Muḥemmed umi isell daɣen i nnuba-s di ṛṛadyu n teqbaylit. Dda Aɛṛab yezga itteddu, anda tella temlilit tadelsant ad tt-yeɛnu walukan ɣef uḍaṛ. Ittekki di yakk tiẓrigin n tfaska n tmedyazt i d-tessudes deg yiseggasen n tesɛin tdukla tadelsant Ṣṣumam di temdint n Bgayet. Taggara-ya, yettṛuḥu ɣer tfaskiwin ama d tin n Weqbu neɣ tin n Tmizar ( Ssuq Lḥed) neɣ tafaska n Udrar n Fad ( at Smaɛil).  Si Mḥa Umḥend tigejdit n tmedyazt taqbaylit d amedyaz i iḥuzan aṭas Dda Aɛṛab, armi i t-yettɛanad yuɣal am netta yettcali, iteddu ur iɛeyyu. «  Si Mḥa Umḥend d yiwen n uɛeṛqub n yisefra, netta d azamul, d adɣaɣ amenzu , d ajgu n tsekla tamaziɣt ». Akka i yaɣ-d-yenna mi neqqim yid-s deg « Lqahwa n Uɣilas » yellan deg Uẓṛu n Chemini. Lqahwa-agi ideg t-nemlal, semman-tt ɣef « Ɣilas » ad t-yeṛḥem Ṛebbi, netta d yiwen n yilemẓi yemmuten d ameɣṛas di « Tefsut Taberkant ». Tamedyazt n Dda Aɛṛab tefreh, tserreḥ yerna teččuṛ d lemɛani lqayen. Tettawi-d ɣef yisental yemxalafen, seg tayri n temẓi ɣer umennuɣ ɣef tmaziɣt d tallit n tɛecṛet taberkant d temsal-nniḍen icudden ɣer tudert n yal ass. Aɣanib i yessemras di lebni n yisefra-s yezga d  afessas, yessemras s umata imeslayen icebḥeni yettwafhamen di yal tamnaḍt n tmurt n Leqbayel. D amedya,  ad nseddu yiwen ger yisefra-s umi isemma : « Tamurt n umaziɣ », nefren-it-id deg wammud-is ur d-neffiɣ ara ɛad, akken ad nextem yes-s amagrad-nneɣ.

 D tamaziɣt ay nedhem

 Seg ul ad tt-nexdem

 D idles-nneɣ ay nettnadi

 Fell-as ssefran (y)imedyazen

 Wid yettmeyyizen

 Ssakayen-d di lɣaci

 Nekni ur nelli d imcewwlen

 D talwit ay nedhem

 Ɣef tugdut ay nettnadi

 Seg yifniqen armi d ifṛansisen

 Ɣer uzaglu-nsen nettwaqqen

 Nerẓa azaglu n uṛumi

 Tamurt tuɣal-d ɣer yifassen

 Neǧǧa-tt akk ur tt-nxeddem

 Teḥzen tuɣal d asuki

 Tadukli ay atmaten

 Illu ad aɣ-iɛiwen

 Ɛinttu i ɣ-yurzen ad yeɣli.

<p style="text-align: right;">Mokrane Chikhi

  
 Četkayen imezdaɣ n temnadt tiza i yetabaɛen ɣer tɣiwant n at racced deg usammar lwilaya n tubiret seg lexsas n wallalen tudert imi ttidirin di tegnatin qessiḥen dayen ur iqebbel ara leɛqel acku ulac ayen ara ten- yeǧǧen ad idiren tameddurt nsen akken iwata ḥaca seg iɣublan d wuguren i yettnernin yal ass ɣef yizugar nsen , ɣef waya ad d-naf gar iɣublan iten-icuɣben iberdan yettawin ɣer temnadt-agi ansi id asen-d ussin reglen imi xesren akk d idɣaɣen d yixujḍan meḥsub ur tezmired ara akk ad d-ɛeddid seg yiberdan-a ladɣa deg ussan n cetwa ciṭ ugeffur kan iberdan akk ad uɣalen d ixujḍan d iḥemmalen n waman imi reglen s waṭas di tegrest ulac win id -yettekan seg ubrid ama d tikeṛusin neɣ d imezdaɣ ɣef uḍar , am wakken ad d-naf daɣen seg yiɣublan lexsas n wallalen usiweḍ ladɣa inelmaden ttafen uguren iwakken ad ruḥen s iɣirbazen anda qqaren ama deg at racced neɣ tasnawit leqsar ,ɣef wannect-a ttafend iman nsen gar iɛewwiqen d imeqqranen di leqraya rnu ɣur -s ilmeẓyen n tama-agi ur sɛin ara anda ara sɛeddin lweqt nsen imi ɣabent tzeɣwa n waddal yemgaraden akk -d wannar n dabax yerra di tallit anda ulac axeddim i yiɣaben ɣef yilmeẓyen yerna llan waṭas id -iɛeddan di tseddawit , Si tama nniḍen četkayen imezdaɣ si leɣyab n trisiti iberdan iten-yeǧǧan ur ttefɣen ara deg iḍ imi id yeɣli lxuf fell-asen acku taddart tettwaɛzel dacu kan uguren d yiɣublan ur ḥbisen ara kan d agi imi mazal anda daɣen ar ass-a d wussan werɛad yewwiḍ usenfar n lgaz ɣer tama-a imi mazal rwan lmerta ɣef unadi tqerɛet n lgaz ma d-afen neɣ ala acku d asafar agejdan iseqdacen s waṭas ladɣa di lawan-agi n usemmiḍ , ɣef waya nezmar ad d-nini akken imezdaɣ ttidiren ḥaca seg uɣbel ɣer wayeḍ ɣas akka aqlaɣ di 2016 ameɛna mazal-iten tensa tafat ɣef twaculin-agi i yerwan leɛtab d lmerta iten-yeṭṭafaren di tmeddurt nsen dayen yeǧǧan imezdaɣ ttuɣun četkayen i yimḍebren akken ad- yiḥnin wul nsen ad d-rren tamuɣli ɣer tama-agi s yisenfaren unegmu i ttrajun acḥal iseggasen-aya xersum ad tifsis teɛkumt d yiɣublan iten-ixenqen . 

<p style="text-align: right;"> Abdelhak Menas  

  
 « Nɣaz » deg tmektayt nneɣ akken ad nessufaɣ sin n yemdanen yemmuten tura, akken ad asen-er tajmilt. Wigi, zik nni, llan d-iɛeṭṭaren i zedɣen deg taddart n’At Buɛli id yezgan deg tɣiwant n At Manṣur (Tubiret). Wigi d N’na Taxrucatt d ɛemmi Menad aderɣal. Sin iɛeṭṭaren-agi, ɛacen, ɛeycen widak nsen, s-uznuz n laḥwal. Ttruḥun seg taddart ɣer tayeḍ, akken ad zenzen ayen i d-ewwin. N’na Taxrucatt, d yiwwet akken n temɣart muqren deg tallit nni n yiseggasen n 1980. (Temmut waqil deg taggara n tmanyin). Tamɣart-agi, tedla ɣef tuddar yezzin ɣef At Buɛli, tettruḥu ar yixxamen akken at-zenz ayen i d-tewwi. N’na Taxrucatt ḥemlen-tt akk medden, yagi tilawin acku teḥdaq dayen kan. Tesɛa nniya, netta-t yuɣ lḥal tekka-d seg tuttwin n zik nni. Teznuzu deg yixxamen cciḥ, lkuṣbar, lḥenni, ticert, ifelfel anaɣdan d-uberkan, naɛnaɛ,…lḥaṣul mači d yiwwet ar ad nebdar. Necfa-yas-d akken, nekni meẓẓiyit. Ass mara tekcem ɣer yixxamen, tettawid lfarḥ d ttaḍṣa i t’lawin ur n ttefeɣ ara. Ttɛuzzun-tt, ḥemlen-tt. Asmi i temmut N’na Taxrucatt, yeɣli-d laḥzen ɣef yixxamen. Tilawin nni dayen ulac war asen-d yawin laḥwal nni i ḥemlen-t. Segmi i temmut temɣart-agi, deg taggara n 1980, ulac tamɣart nniḍen yewwin amkan-is. Aɛeṭṭar wis sin, d yiwen akken n-uderɣal, iwumi ssawalen ɛemmi Menad. Wagi yugar kra yella-n d-aɛeṭṭar, acku netta d-aderɣal yedlan ɣef tuddar i qarben taddart n’At Buɛli, am Tawrirt d B’ni Manṣur. Ɛemmi Menad, d-amezruy. Amɣar-agi, yemmut ahat kra n 10 iseggasen aya kan, d-aɛeṭṭar aneggaru n tama n’At Manṣur, waqil n tama n Saḥel akk! Am N’na Taxrucatt, wagi yeznuzu aṭaṣ n laḥwal. Yettruḥu-d seg At Buɛli alarmi d B’ni Manṣur ttikli ɣef iḍaren-is mebla ma yedda ula d yiwen yides ! Allen-is ttaɛekkazt-is ay at laɛraḍ. I teddu azal n 4 ikilumiṭren akken ad yezenz deg taddart n B’ni Manṣur. Yeznuzu ticert, lkuṣbar, cciḥ, lkemmun, ttay, tizan,…s ubarreḥ deg zenqan! Sellen-as-d medden seg lbaɛd, imi taɣuct-is teqwa dayen kan. Amɣar-agi iceffu d laɛǧeb. Iɛeqqel akk medden s tuɣac nsen kan. As yahḍar kan yiwen at yaɛqel din ! Mti i yeznuzu ulayɣar ad yaɛreḍ yiwen as i kellax , acku ɣas akken ma yella ur yettwali ara, ifassen-is i d-allen-is. Yezmar ad yaɛqel idrimen s yiḍuḍan-is kan ! Ḥemlen-t  akk medden, ulac win yewten at yaɣḍar, acku d-aderɣal i xeddem ɣef ccar-is. D’da Menad d win yettecmummuḥen kan, yettaḍṣa, acku ul-is d-amellal. Maca, mači d-ayagi kan i yaxdem Menad, yettawi ula d ttibratin i yimezdaɣ n’At Buɛli. Yettruḥu ɣer lbuṣṭa n B’ni Manṣur(tawilayt n Bgayet) akken ad yejmaɛ akk tibratin akken aten-t yawi ɣer taddart n’At Buɛli, taddart-is. Asmi yemmut D’da Menad, yaɣli-d laḥzen ɣef tama-agi. Deg zenqan n tuddar yekfa uberraḥ ines. Akka ihi, ruḥen iɛeṭṭaren n’At Manṣur, « truḥ-as » lbenna i teccuyt…N-ella akken ad nesmekti !

<p style="text-align: right;"> Syphax.Y 

  
 D asali ara yesferḥen iselmaden akked yinelmaden n Ugezdu n Tutlayt d Yidles n Tamaiɣt n tesdawit n Tizi Uzzu imi agezdu-agi ur inuqel ara ɣer Tamda.

 Ihi, inelmaden akked yiselmaden n tmaziɣt, uɣalen ass-a ɣer tesdawit n Tizi Uzzu mačči ɣer Tamda. Deg tazwara, imḍebbren yellan deg tesdawit-a, gemmnen ad naqlen Agezdu n Tutlayt d Yidles n Tmaziɣt ɣer Tamda imi, ɣef wakken i d-nnan, teččur tesdawit Mmulud Mɛemmri dagi deg Hasnawa. Ayen yeǧǧan imḍebber n lweqt-nni Mass Arezki Derridj i wakken ad inaqel Agezdu-agi n tmaziɣt ɣer Tamda.n Acu kan, kkren-d yiselmaden akked yinelmaden mgal rray-a u gemmnen ad ḥebsen ɣef lxedma akked leqraya, deg tazwara n tuɣalin ɣer tesdawit, ma yella inuqel ugezdu-a ɣer Tamda. Acu kan, tuɣalin n Mass Tessa Ahmed ɣer uqerru n tesdawit (i kra n lweqt kan), yegla-d s umaynut u yebda iferru uguren yellan ama d wid n yiselmaden neɣ wid n yinelmaden. Gar wuguren i d-yufan tifrat, yella wagi n Ugezdu n Tutlayt d Yidles n Tamaziɣt. akka i tt-fran d rray i wakken ad yeqqim deg Hasnawa deg temdint n Tizi Uzzu. I usmekti, tasdawit n Tizi Uzzu, ha-t-an la d-tettheggi matawayen gar-as akked kra n tkebbaniyin, yecban Ansej, Anem d Cnas i wakken ad walin u ad mmeyzen amek ara ilin wassaɣen gar-asen. Assaɣen ara yessiwḍen ahat inelmaden ɣer uxeddim ɣer tkubbniyin asmi ara selken leqraya-nsen, ‘’d aheggi ɣer umahil sya d afella’’, ɣef wakken i d-nnan yimḍebbren n tkebbaniyin-a.

<p style="text-align: right;"> H. Moula  

  
 Yal aseggas, mi ara d-yaweḍ 20 di yebrir, tasa tettenhaz ɣef wayen yeḍran deg useggas n 80. D ayen yeǧǧan s kra n win yumnen s temsalt-a ad iger tamawt ɣer wayen iɣer newweḍ ass-a iwakken ad yerr tajmilt I wid d tid I d-yessaɣen asafu I usǧuǧǧeg n tmaziɣt. Tajmilt-a, yal wa amek i yefren ad tt-yerr. Nwulef akka tikli d tmesbaniyin, isaragen, aneḥbus ɣef uxeddim. Maca, tikkelt-a, llan wid ifernen ass n 20 di yebrir iwakken ad d-yili d tagnit i usenṣeb n uselmad amezwaru n tmaziɣt deg Umalu n tmurt. D aɣerbaz Medjaoui Rachid deg temnaḍt n Rremci deg Tlemsan i yeddren adyan-a, anda iselmaden imerra n uɣerbaz-a mmugren-t s lferḥ. Kouceila Iskounene, d aselmad i terza temsalt-a, yenna-d:” s ccuq i rǧiɣ ass-a, aqel-i ddreɣ-t amzun akken d targit.” Gar wid i iḥeḍren, d Souria, yiwet n tselmadt n tefrensist deg Maɣnia, tenna-d:”Ur nwiɣ ara belli yewweḍ uselmed n tmaziɣt s aswir yecban wa. S tidet, behteɣ mi walaɣ inelmaden amek i d-qqaren aḍris n Mouloud Feraoun, d wamek i ssawḍen ad dcnun tizlatin s teqbaylit. Ma d ayen yerzan tira, wagi d asurif ameqqran i yuɣen yixulaf-a.” Anemhal-is, M.Abderrahmane, yerna-d:” Ɣas akka ɣur-i lebɣi iwakken ad d-fkeɣ s kra n wayen iwumi zemreɣ I uselmed n tmaziɣt, maca s ya d afella, ad d-muddeɣ s nnig n tezmert, imi ass-a ddreɣ ayen I nwiɣ zik-nni d aqesser. Umneɣ tura belli s tmaziɣt ad nesnerni tamurt-nneɣ.” Ad d-nesmekti belli, 04 n yiselmaden i terza temsalt-a n usenṣeb deg Tlemsan, iwakken ad d-taweḍ nnuba n 04 nniḍen deg useggas aɣurbiz I d-iteddun. Iwakken yella-d usenṣeb-a, tasweḍt tamatut twekkel amaswaḍ n tmaziɣt yellan deg Tubiret iwakken ad d-yelhi s ccɣel-a, imi tamneḍt-a n Umalu ur tesɛi ara amaswaḍ n tmaziɣt. seg tama-s, tamehla n Usegmi n twilayt-a ur teɣfil ara ɣef ttawilat ilaqen iwakken ad tessishel amahil I umaswaḍ-a.

  M. Smail 

  
 Yennayer d yiwen gar wansayen iqburen i aɣ-d-ǧǧan lejdud-nneɣ imaziɣen. Yennayer d azamul, d ansay, d amezruy. Yettili-d deg wass wis 12 n deg ‘janvier’, ass-nni i ikeccem useggas amaziɣ amaynut. Ihi ansi i d-yekka? Amek it-ssfuggulen medden? Yennayer d ass amenzu n usseggas n yimaziɣen, yebda leḥsab-a lewhi n 950 n yiseggasen uqbel talalit n Sidna Ʃisa. Bdan yimaziɣen ssfuggelen-t, seg wasmi yerbeḥ ugellid Cacnaq agellid n yiferɛunen (Ramsess wis sin) n tmurt n Maṣer. Dɣa, seg wass-nni i yebda leḥsab n yimaziɣen, u yerna yal mi ara d- yaweḍ zellun yimdanen iyuziḍ ɣef umnar n tewwurt n uxxam i wakken ad yebɛed ccer ɣef yixxamen-nsen. S umata, sewwayent tlawin seksu d uyaziḍ bu sebεa n yisufar: lḥemmez, lubya n leqbayel, lubya tacebḥant, ibawen iquranen, irden, leεdes d tjilbant taqurant. Sewwayent diɣen aɣrum aqquran, tiɣrifin, lemsemen&amp;hellip,; maca ur sewwayent ara cyaḍ i wakken ur yettceyyiḍ ara useggas-nsent. Llan yirmad-nniḍen i xeddmen yimdanen zik, yecban ttesḍila tamezwarut i warrac imecṭaḥ akken ad yiğhed ucebbub-nsen. Xeddmen daɣen tasewwiqt, anida aqcic ad isewweq i tikkelt tamezwarut akken ad yawi aqerruy n uzger i wakken ad yuɣal d aqerruy ɣef uxxam. Yennayer d ansay i aɣ-d-ǧǧan yimezwura-nneɣ, ilaq ad nseḥbiber fell-as akken ad neṭṭef deg wansayen-nneɣ, imi diɣen yennayer d aggur yesfilliten i rrbeḥ, lxir, lerẓaq, tazmart d talwit…atg.

  Sbihi Lina 

  
 Anaẓur ameqran umezgun Moḥemed Fellag yuɣal-d s uhanay (spectacle) amaynut umi yefka azwel  » Bled Runner ». Deg web unṣib-ines yura-d d akken ahanay-agi d tahiwect deg ayen yexdem d wayen yura seg 1995 armi tura u di yal ahanay yeks-d deg-s ayen yelhan(si Djurdjurassiquebled armi petits chocs des civilisations ), ma d iswi umahi-a d aɛraḍ n tarda n ddɣel ger snat tmettiyin (ijenṭad akked d irumyen) di tmurt n Fransa imi ala s taḍṣa d unecraḥ inezmer a neseqreb ulawen wa nesqerdec timsal ara yesduklen igduden xas mgaraden di kullec maca ulac win yellan mgal taḍṣa , ahanay-ines amezwaru ad yili ass 9 ṭuber 2015 di Fransa D asmekti kan Mohemed Fellag yettidir di tmurt n Fransa ugar n 20 iseggassen , ilul di tɣiwant Uzeffun di twilayt n Tizi Wezzu deg useggas 1950 . yunag ɣer lɣerba mbaɛd temrawt taberkant acku irebraben ḥekmen fell-as s lmmut , ger imahilen-ines mucaɛen nezzah aɣarrabu a tmurt n Lustralɣ , SOS labass , cocktail khorotov , ɣer tama umezgun Fellag yura ddeqs n yedlisen d wungalen am « rue des petites daurades » « L allumeur des reves berbere d waṭas isura n sinima am « ce que le jour doit a la nuit , monsieur Lazhar …atg. Xas isem-is yewweḍ akk timura maca asirem Muḥend Saɛid Fellag yiwwas ad yurar d agi di tmurt-is zdat n wid tiḥemlen di tmurt n Lezzayer.

<p style="text-align: right;"> Dahmani Bilal 

  
 Aseggas –a teffi tala mellulen , bdan yimdanen ttruḥun ɣer dinna , tala mellulen tezga-d deg wat Dawed d-yezgan deg yiɛeṭṭafen , taɣiwant n wat yanni , teqreb ɣer taddart n At Mislayen n Uqbil , aman n tala –agi d izeqqalen lhan i waṭṭanen am rumatiz , timmas , d waṭṭanen niḍen , d ddwa , ttasen-d seg yal tama , tettwasen seg zzman aqbur , sin wussan-agi kan ideg i teffi , yal aseggas tettefi taggara n meɣres d yebrir , win ara d-yasen ilaq ad d-yawi yid-s timellalin tuftiyin ad tent-yečč dinna wa ad yedɛu s lxir , ilaq ad d-yas kraḍ n tikkal , tala agi n yiwet n twacult At ččiɣa n tzaɣart taddart rrif n wat Dawed ,aman-is tzemreḍ ad tcucfeḍ yis-sen imi ḥman , meliḥit , ɣas d tala tamecṭuḥt aman nejren tiregwa , mi ara truḥed ad tawḍeḍ ɣer dinna ad taliḍ yiwet n tsawent ɣef yiwen uẓru d aḥlawan d amellal fellas leḥḥun waman n tala –agi ,imdanen ttfarasen xeddmen-d tugniwin imi ccbaḥa n umkan agi d ayen izaden , acḥal i yebɣan ad aɣen amkan-a maca At ččiɣa ur qbilen ara aya ǧǧan-tt i yimuḍan ad dawin s waman n tala –agi, yerna limer ad yemmet yiwen seg twacult agi n At ččiɣa ur tetteffi ara tettɣar, d tagi i tala mellulen yesɛan aman d ddwa. <span style="white-space: pre;"> </span> 

<p style="text-align: right;">  Zakia Ben yahia 

  
 S umezruy-is d ccan i tesɛa ɣur yal yiwen, tettwassen Yemma Guraya ula akin i yilel agrakal. Seg wakken tella d tigemmi yeswan n tmurt n Yizwawen, aṭas n yiberraniyen i d-irezzun ɣur-s teɣzi n useggas, aniɛad at-is. Maca, iban-d d akken leqder i tesɛa d tayri sɣur lɣaci ur yesḥerrek acemma deg yinesdabuyen n waɣir n Bgayet, ladɣa imḍebbren n uḥric n tmerrit. Imi lḥala ideg i d-teggra Yemma Guraya ass-a, yettaǧǧa kra n win iḥewwsen i yirebbi-s yettuɣal ul yendef s axxam-is. Ssebba n waya d ayen akk ur yezmir yiwen ad d-isugen deg wadeg am win i yellan d lemqam, d sellaḥ. Deg-s teqqnen iɣyal amzun d addaynin. Kra n medden rran-tt d abduz i useɛfen. S anida twalaḍ, ad tafeḍ iɣraben-is, ttwarun s yal asxerbubbec n win ikecmen ɣur-s ur tt-iquder. Iḍumman, ṭṭfen amkan d tɣemmar ad as-tiniḍ d agudu. War ma nemmeslay ɣef leḥyuḍ i yehtutin seg tuzzya n zzman, ur xemmen yimḍebbren ad as-ɛiwden areqqeɛ. « Hezneɣ aṭas mi rziɣ ɣur-s deg 2014, ufiɣ-tt deg waddad am win. Armi d ussan-a mi uɣaleɣ, ɣileɣ ad afeɣ yella-d kra n ubeddel deg-s. Maca d tuzzma kan i d-rniɣ i yiman-iw. Lemqam n Yemma Guraya, aql-it deg yir liḥala. Ur d-lhan yis-s wid-is ». Akka i aɣ-d-yenna M. K, yiwen seg wid iḥemmlen ad ẓuren Yemma Guraya seg tikkelt ɣer tayeḍ. Deg tallit-a n unebdu ideg ṭṭuqquten tirziwin ɣer wadeg-a iqedsen, yewwi-d ɣef yimḍebbren ad d-binen, ad as-rren azal i as-yettwakksen s ureqqeɛ d usizdeg.

  M. K. 

  
 Iḥemmel ccna segmi yella d amecṭuḥ. Ula d baba-s imir-nni yuɣ-as-d tagiṭart akken ad ternu tayri-s ɣer uẓawan aressi. Wagi d Fares Amaɛuc, acennay i d-ilulen, i d-yekkren di temdint n Bgayet, tamnaḍt n Ssuq n Letnin. Ilemẓi-a d yiwen seg gar wid iḍefren tizlit taqbaylit, yecna yis-s s zzux d ameqqran imi yezga dima yumer s lasel-is d tummast-is (identité). Amecwar-is deg wannar-a, ur ɣezzif aṭas. Yebda-t deg useggas n 2009, mazal yettkemmil-it s lebɣi-s i yesɛa i leqdic d usnulfu. Sa n yiseggasen i d-yelḥa ar tura s leɛtab d tmussni n wallaɣ, simmal tfetti daxel-is, trennu-as-d tirmit (expérience) I wakken ad yessemɣer aswir-is ugar. Fares, ur yeksib kan yiwen n uɣanib (style) deg ccna-s, imi yecna ɣef qeddac n yisental yemgradem, am tayri, ddunit, timetti…atg. Aya, ad t-naf deg ukuẓ (04) n yiseɣraz i d-yessufeɣ yakan, neɣ deg yimeslayen n tezlatin-is. Iseɣrez-is amezwaru, yeffeɣ-d deg 2009, d win umi isemma « Aṭṭan-iw d ssem. Yerna kraḍ n yiseggasen, yessufeɣ-d aḍebsi wis sin s uzwel « Lexyal ». Wis tlata yessufeɣ-it-id di 2013, isemma-yas « Tfukk leḥnana ». Ma d wis ukuẓ, ilindi kan i t-id-yessufeɣ, yefka-as azwel « Anef-iyi ». Yal iseɣrez yettawi ṭam (08) n tezlatin. Fares d win i d-yettheggin akka tura aḍebsi wis semmus, ur yettɛeṭṭil deg tuffɣa, ɛlaḥsab N wawal-is. Yettban mmi-s n Bgayet, tezdeɣ-it tehregt (inspiration) n lɛali, tin i t-yettɛawanen ad yaf tiktiwin, ad yaru, ad yessefru, ad yecnu yis-sent, daɣen, s taɣect-is tuzmirt i ila d afud. Iban imi ur yettɣimay aṭas n wakud war ma yessekles, yewwi-d imaynuten i d-yettnernayen wa deffir n wayeḍ. Ahat d abeḥri n yilel i yellan deg temnaḍt-is i d sser n wannect-nni, neɣ wissen d acu! Fares Amaɛuc, ssnen-t xilla n medden, yehwa-asen ccna-s daɣen. D annect-nni dɣa i t-yessawḍen ad iseɛɛu tinnubgiwin sɣur-sen, ad yettwaɛraḍ, ad yeg timeɣriwin d ttiɛadat n ccna ɣer wacḥal d adeg deg tmurt. Aya yumer yis-s, yerna-as-d tabɣest ad yessefreḥ kra wid i t-iḥemmlen, ad d-yefk ayen iwumi yezmer i tezlit-is taqbaylit. Yenna-d ɣef waya: «yessefk s nekk s wid akk icennun ad neqdec s wul d tayri ɣef tezlit-nneɣ, acku ssarameɣ s tidet ad teddu ɣer sdat, ad tawweḍ taqacuct». Afud ijehden i Fares Amaɛuc.

<p style="text-align: right;"> Kaïsa Khalifi. 

  
 Nezmer ad d-nini anammas adelsan n Lberj n Mira, deg tɣiwant n Tsexriwt i d-yezgan deg usamar-anẓul n Bgayet, icuba waddad-is ɣer kra i yemmuten seld aselqef ur nḍul. Ahat wid yeẓran d acu yellan, yettmagga deg-s sɣur tiddukkliwin n temnaḍt-nni, ladɣa tidukkla tadelsant tanaddalt Tigelzi n Rrif, ad ḥsun belli almi i tent-yuɣ akken ilaq umkan-a ulac kra deg-s. Ma nuɣal-d ɣer wass deg yečča tiyita unammas-a, d kra n yimezdaɣ n tɣiwant-nni, i yeṭṭef wurrif ɣef tulacit n tnezduɣin i d-yettak uwanek, i yekkren sserɣen axxam ayiwen ideg llan xeddmenkra yellan d armud adelsan, ukuẓ n yiseggasen tura. Deg ddrur n wakud kan, yuɣal unammas adelsan d aberkan am teyyint yerɣan, ur yesliḥ ulamma i tmuɣli. Seg yimir-nni dɣa, ggrant-d tdukkliwin n temnaḍt-nni feclent am uxerṭuṭ almi yenqes uzgen ageɛmir n wayen tuɣ seɛɛunt deg wahil.Ad aɣ-yawi srid waya ad nxemmem ɣef tfaska n umunulug, i tuɣ tessuddus tdukklaTigelzi n Rrif almi ssawḍen wwin-d ula d Muḥemmed Fellag yiwen n useggas akken. Maca, ass-a deg wussan, yeḥbes yeggra-d kan ala isem-is ɣur wat yidles. Seg tama n yinesdabuyen idiganen (autorités locales), neẓradakkenɛerḍen s wayenzemren ad yettwaseggem unammas-a, maca tasarut aql-itt deg tmehla n yidles n waɣir n Bgayet. Acku, ɣefwamek i daɣ-d-tenna teɣbalut seg tɣiwant n Tsexriwt, ilaq-as i umḍiq-nni aṭas n yidrimen, ahat d imelyaren, akken ad d-yuɣa lamek i t-tuɣsend ad t-tečč tmes. Ad yeqqim kan umdan yesḥassef imi d aḥric n yidles gedged i tent-yuɣen. Ilemẓiyen n Tsexriwt aql-iten kan ssaramen ttraǧun melmi ara d-ineǧǧaɛ unammas-nsen adelsan. <span style="white-space: pre;"> </span> <span style="white-space: pre;"> </span> 

<p style="text-align: right;"> Mhenni Khalifi 

  
 Yal mara d-yennerni umaynut aseklan i yifesqi n temkarḍit tazwawt, ala tiɣratin n tutlayt i umi nsell. D ayen i iga uselmad Zahir Meksem, mi d-yurew ungal umi isemma « Tabraṭ n uẓekka ». Akken kan i t-id-yesuffeɣ ɣer teẓrigin Tira, nesteqsa-t fell-as deg tdiwennit-a. Ɣret-tt

  Aɣmis n Yimaziɣen : Tessufɣeḍ-d taggara-ya ungal-ik amenzu ɣer teẓrigin Tira. Send ad nekcem deg-s mmeslay-aneɣ ɣef umecwar akked tikti i ak-d-yusan akken ad t-taruḍ…  

  Zahir Meksem :  Tidet, ur yelli ara d asenfar iɣef xemmeɣ aṭas, ur yelli, daɣen, d asenfar akken ad aruɣ ungalen. Deg useggas n 2007, llant kra n tedyanin n tilawt s ɛelmeɣ, i yi-d-yegren tikti ad aruɣ tadyant-a kan. Seg yimir, uriɣ-t, ǧǧiɣ-t deg tama, ttxemmimeɣ ma yessefk ad t-id-ssufɣeɣ neɣ ala. Twalaḍ 8 n yiseggasen i yezrin d wasmi i tt-friɣ d yiman-iw. Tura, ma tettunefk tegnit, ahat ad t-semdeɣ. Maca, timsal am ti, ur nettdebbir ara deg-sent aṭas.

  Sissen-aɣ-d cwiṭ ungal-ik, amek tga tedyant-is?  

 Tadyant d tamagnut, d yiwet gar tedyanin n tmetti. Maca riɣ ad d-sekneɣ amdan i isɛan imenzayen, yessnen azal n tudert, azal n teqbaylit, ur yezmir ara ad yedder deg tmetti d taɛkemt ɣef wiyiḍ. Ur yezmir ara ad yedder deg tmetti anda ara iɛeddi d aɛeddi kan, war ma ila kra n wawal, kra n yiseɣ, akken qqaren:” yella, ulac-it”. Imdanen am wiyi, uqan tura. Dɣa ungal-a, ma nuɣal ɣer yimenzayen-nneɣ, yeskan-d , s umata, amdan i wimi yettizwiɣ wudem, yesɛa yiwen n ubrid kan deg tudert, ur yezmir ad yedder s tfukal (prétextes). 

 Гef wannect-a, i uriɣ ungal-a . Asaḍ, am yal amdan , ad yefk rray i rray-is, ad yessekcem iman-is deg wayen ɣef ur d-yekkir, deg wayen i wimi ur yezmir alma yegra-d deg yir tudert. Ayen akka i d-yuǧew s ufus-is, ad t-id-yessegri deg yir tagnit , war tifrat; ad iɣaz deg wallaɣ-is, alma ur yeẓri anwa abrid ara yawi. Dɣa ad yefren taneggarut d aẓekka.

  Ihi d ayen yellan daxel-is i d-iḥettmen azwel-is « tabraṭ n uẓekka » neɣ tferneḍ-t ɣef kra n yiswan?  

 D tidyanin i d-ifernen azwel-a. Uriɣ-t akken imeɣri ad yeḍfer akk tidyanin alama d taggara iwakken ad yegzu tamukrist n wungal. Aṭas i d-yennan acuɣer mačči “tabrat n uzekka”acku “azekka” d azamul n usirem, n tudert….Maca deg ungal-a d “aẓekka” i wasaḍ, d “azekka” i wid i d-yessegra deffir-s.

  Deg wanwa asenf n wungalen ideg nezmer ad t-nesres? 

 Ahat d ungal yerzan timetti. Maca at tsekla, ad as-gen tasleḍt ahat ad tt-id-frun. Mazal ameslay yettkemmil , ad ikemmel ma tawsit am ta d ungal neɣ d tullist.

  Asufeɣ n wungal sɣur uselmad deg tesdawit yesɛa anamek weḥd-s. Amek tettwaliḍ taluft-a imi d lebɣi i k-yeǧǧan tessuffɣeḍ-tt-id…  

 S umata, ulac amgired gar wungal n uselmad d wungal n yimyura-nniḍen. Yezmer aselmad ad yerr tamawt ugar ɣer tira, ɣer tutlayt, ɣer wawal; akken yezmer ad yebɣu ad yesɛeddi kra n tektiwin-nniḍen yeflen akkin i yiswi n tsekla.

  Acu ara tiniḍ i yimyura imeɣnasen i itewlen deg tira maca sɛan akukru ad ɛeddin ɣer tigawt?  

 Medden akk ttagaden tira akken tabɣu tili, ɣas d tabrat kan n menwala,. Tira d lemri i d-yeskanen tiktiwin, udem, tazmert, tuccḍiwin n win ara yarun. Dɣa yal amdan yettkukru d acu ara inin medden fell-as, d acu n yiweniten s ara d-yeglu umahil-is. Maca, i wid iran ad arun, ur d-tegri ara kan deg usirem, yessefk ad yenhel, ad yewjed. Tin ɣur-s, yelha win yettcawaren, amaru yewwi-d ad yesseqsi wid yuran, wid yessnen akken ad as-fken tamuɣli ɣef umahil-is. D annect-a ara d-yefken afud i win ikukran. Deg tilawt, akukru yelha acku, akken teẓriḍ, wid ur nugad, wid ur ncawer , ɣawlen ɣer usufeɣ syin akkin ahat faqen mačči d rray iwatan. Aṭas n yimahilen ɛerqen s tuccḍiwin ula n tira.

  Maca ɣer tama nniḍen yella wugur n usiẓreg, ur t-tettwaliḍ gar yiɛewwiqen imenza n umaru?  

 Zemreɣ ad d-iniɣ ahat ulac tura. Zik d tidet acku ulac tazrigt ara iqeblen isenfaren n tmaziɣt; ttwalin d lexsara imi ur tli imeɣriyen. Tura tizrigin i d-yessufuɣen s tmaziɣt llant , akka am tezrigt n “Tira” n Tazaɣart B., tin n Ɛeccab… Yegra-d ahat wugur deg usiweḍ n umahil ɣer tnedlisin ara t-yezzenzen, yella wugur daɣen deg usussen “publicité”-ines. Aṭas n yimahilen i d-yeffɣen tikwal ur ẓerren ara medden. 

 Maca, llan yiɣmisen i yerran tamawt ɣer wannect-a, sissinen-d ayen yellan d amaynut. Rnu ɣur-s faysbuk yettɛawan daɣen.

  Tanemmirt a Mass Zahir, ma tesɛiḍ kra n yisenfaren ɣas ini-yaɣ-d, ternuḍ-d awal-ik n taggara… 

 µIsenfaren llan, maca deg Lezzayer: Ur nxeddem, ur nestufa” yal akud d acu i t-yeččan. D acu, ayen i d-yeqqnen ɣer wungal, iswi-w d akemmel n yixfawen-nniḍen yerzan udmawen n wullis i d-yeddan deg ungal akka am Tasaɛdit…Tanemmirt i wazal i terriḍ i wungal-a, tanemmirt i Uɣmis n Yimaziɣen i yefkan tagnit i yidles n tmaziɣt, afud i yimahilen-ik kečči. 

 Sɛiɣ kan awal ad t-id-rnuɣ i wid ikukran ad arun: ma yenza wungal, idrimen ara d-yawi -ma yewwi-d – ad ten-fkeɣ d tallalt i walbeɛd yesɛan kra ad t-id-yessufeɣ ɣef tmaziɣt, ma amahil-is yelha.

<p style="text-align: right;"> Yella-yas wawal akked: Mhenni Xalifi 

  
 I lmend n tedyanin n 17 deg tuber 1961, yella-d uwali n usaru ajdid ‘’Faḍma n Sumer’’ n Belkacem Hadjadj di tzeqqa n tmeγriwin n uxxam n yidles Lmulud At Mεemmer n temdint n Tizi Ouzou.  Asaru am wa, i waken yeffeγ-d, mačči dayen isehlen : laqen-as ttawilat imeqqranen d yimdanen yessnen s telqayt sinima d umezruy, ama n tmurt neγ d iberraniyen. Γef wanect-a, dγa, i d-yemmeslay Mass Belkacem Hadjadj di taggara n usεeddi n usaru. ‘’Leqdic –a, yeṭṭef-aneγ 4 n yiseggasen n lxedma. Nessexdem ttawilat imeqqranen iwulmen. Nebγa ad d-nexdem ayen igerrzen. ’’Ula d tin yuraren Faḍma n Sumer mačči d taqbaylit. Γef wanect-a, yenna-d :’’xedmeγ acḥal n tikal casting   ur d-ufiγ ara ayen ttnadiγ ; ulac tin i yi-iqenεen di tmurt daymi nudaγ ula di Fransa. Dinn-a mlaleγ d Laêtitia Eido. Xas ulamma  ur tessin ara taqbaylit meεna yettak cbih γer udem n Faḍma n Sumer γef wacu ttnadiγ. Syin yesselmed-as Benmohamed tameslayt.’’

 Aṭas, di&amp;gamma,; i iwalan d akken asaru-agi ur d-yemmeslay ara s telqayt γef umecwar n Faḍma n Sumer ayen yeğğan Mass Hadjadj ad d-yini : mačči di snat n tsaεtin ara d-nini amecwar-is akken yella, wagi d yiwen n usaru γef Faḍma n Sumer mačči d asaru n Faḍma n Sumer.’’ 

 Taqsiṭ n usaru teḍra di taggara n yiseggasen n 1940 di tmurt n Leqbayel ur nelli ara di lweqt-nni ddaw leḥkem n umnekcam, acu kan yella d amekkan i uheggi n tegrawla. Di liḥala yecban ta i d-tekker Faḍma n Sumer deg yiwet n twacult yeγran leqran. Faḍma n Sumer teffeγ di lqaleb-nni n leεwayed yurzen tameṭṭut, syin, dγa, i yebda umecwar-is…

 Asaru dayen igerrzen nezzeh, εlaḥsab n wid akk i t-iwalan. ‘’Akka tura, nezmer ad d-nini nesεa sinima di tmurt-nneγ. Asaru am wa wa ad yekk di yal timsizzelt di ddunit.’’ I aγ-d-yenna yiwen. 

<p style="text-align: right;"> Hocine.M 

  
 Azekka-nni tameṭṭut n Saɛid u Ḥemmu teffeɣ ɣer tala ad d-tagem tacmuxt n waman. Tegguni nettraju nnuba. Tilawin bdant awal ɣef unejmuɛ n yiḍelli-nni. Tin iṭṭfen awal ad d-tini , iḍelli di tejmaɛt argaz-iw immeslay-d, yenna-d akka d wakka. Tameṭṭut tessel i tilawin ttalsent-d lehdur n yirgazen-nsent nettat tessusem kan ulac acu ara d-tini. Mmeslayen akk yirgazen-nsent di tejmaɛt ala argaz-is. Mi tuɣal s axxam, tenna-as i urgaz-is :

 -ay argaz amek akka akk irgazen mmeslayen di tejmaɛt ala kečč ?

 -D tidet a tameṭṭut, mmeslayen akk ala nekk d wid I yi-icban ur nemmeslay ara, ḥaqren-aɣ s wid illan rqiqit.

 – Yyah akka ! rǧu ihi, aḥeq wihin d wihin arda ad tuɣaleḍ ad tettmeslayeḍ am kečč am wiyaḍ.

 -Acu ara txedmeḍ daɣen kemmini ? 

 -Sussem kan wagi d cɣel n tmeṭṭut.

 Azekka-nni, tameṭṭut-nni teffeɣ zik seg uxxam, terfed tasebbalt tamerkut truḥ ɣer tala. Tewweḍ teɛna acercur –nni n waman tebda tessirid tasebbalt-nni. Tewweḍ-d tameṭṭut tamezwarut tenna-as:

 – A tameṭṭut imi d asired ara tessirideḍ tasebbalt-im , anef-iyi ad ččareɣ, argaz-iw d afellaḥ a yi-ittraju ad iffeɣ ɣer lexla.

 – Ula d nekk a yi-ittraju urgaz-iw, ad iffeɣ ɣer tyerza.

 Tewweḍ-d tayeḍ tenna-as am tmezwart anef-iyi ad acareɣ tacmuxt-iw, ǧǧiɣ llufan di dduḥ. Terra-as:

 -ala kemm i iǧǧan llufan di dduḥ, ula d nekk a-ta-n di dduḥ. Akken a-t-in d-yewwḍen ad as-terr awal.

 Alammi d-nnejmaɛent aṭas n tilawin, tenṭeq-d yiwet tenna-as i tmeṭṭut n Saɛid u Ḥemmu:

 -I tura kemm tebɣiḍ ad brunt akk tlawin-agi! Ilaq ad awint aman di lwaqt. Terra-as :

 Ihi a leflantegga acimi irgazen-nkent ur ttaǧǧan ara argaz-iw ad immeslay di tejmaɛt am yirgazen-nkent!

 Neṭqent-d tilawin-nni, nnant-as wgi d lbaṭel ur t-neqbbel ara, xas kkes aɣbel wagi tura d cɣel-nnteɣ. Tameṭṭut twexxer-d i ucercur, ugment tlawin uɣalent ɣer yixxamen-nsent. Wwḍent s axxam, nnant i yirgazen-nsent cɣel xedmen di tejmaɛt ur ilhi ara imi xeddmen meḥyaf ula deg umeslay. Nnant akk issefk leflani ad isɛu awal di tejmaɛt. Leǧmeɛ-nni i d-iḍefren, Saɛid-u-Ḥemmu immeslay, ifka-d ṛṛay-is am netta am wiyaḍ.

  Ramdane Lasheb 

  
 Deg ussan-agi yezrin i d-yeffeɣ wammud n tmedyazt amezwaru n temsiwt Ben Sidhoum Rachida iwumi tsemma “Keltouma, yemma taɛzizt” i d-yeffɣen ɣef ɣer tezrigin «Art Plume» deg n temdint n Tizi Uzzu. D wagi i d adlis amezwaru ara d-tessuffeɣ tnelmadt-agi n tmaziɣt, ideg terra tajmilt i yemma-s s wammud-agi n tmedyazt. Gar yisental iɣef i d-tewwi awal deg udlis-agi n 18 n yisefra, ad naf ukuẓ n tejmilin (tlata i yemma-s, yiwet i baba-s), tagujilt, tamussni, lmektub, tayri, daɛwessu, lefraq, urfan, uguren, lexdaɛ, tudert n tmeṭṭut…atg. Ad d-nesmekti belli tmarut-agi, tewwi-d agerdas n master «Taẓuri d tsekla tamaziɣt», deg taggara n useggas n 2016, seg Ugezdu n tmaziɣt deg tseddawit n Lmulud At Mɛemmer n Tizi Uzzu. Tettheggi diɣen yiwen wungal ara d-yefɣen deg wussan i d-iteddun. Taɣuri igerrzen i yimeɣriyen, afud iǧehden i yimeskaren.

<p style="text-align: right;"> A.A. 

  
 Ussan-a iɛeddan i d-yewweḍ yisalli yessefraḥen dakken yeffeɣ s wayen yelhan ucerreg (opération) n uḥeddad n wawal, mass Zedek Mulud, i iga taggara-ya deg yiwen n usbiṭar deg tmurt n Fransa. Ma nemmeslay-d ɣef wugur-a n tezmert, ed tmentilt (sebba) i yeǧǧan bab n « Hatan ihi » ad yerr ɣer ttawil n ucerreg, ad d-nini mačči d ayen iweɛren, imi d kra n waṭṭan icudden ɣer tiqraḥ n yiẓi, d ayen yuggten dɣa taggara-ya ɣur waṭas n yimdanen, ladɣa wid yesdafflen akkin tlatin n yiseggasen. Ad d-nesmeki belli segmi i d-yekcem Zedek Mulud ɣer Tmurt deffir ttiɛadat n ccna i iga deg Tkanada ed Fransa, yella ad tekk fell-as tmeqset send ad yekfu useggas yezrin n 2015. Maca, ɣer taggara, yettwaẓuɣɣer usihar almi d tazwara n wayyur-a n furar deg nella. Tura segmi i iɛedda ucerreg deg tegnatin igerrzen, ad yili Zedek Mulud ussan-a deg uxxam-is anda ara yesgunfu kra n wakud. Ma d wid i t-iḥemmlen ed wid yessnen azal-is i tezlit tazwawt, ed tmaziɣt s umata, zgan fell-as d asteqsi ɣef wamek tella liḥala-s, d assirem akken ad yeḥlu s tazzla ad yuɣal ad yeddem adinan-is, ad yesbeɛẓeq taɣect-is. S tujit-ik a win yesqerdicen awal!

<p style="text-align: right;"> M.X 

  
 Taddart n Hagui I d-yezgan tama n ugafa n Leɛǧiba tesfayda-d s yiwen n usenfar ara yessuzfen fell-as lḥif n lixsas n trisiti ama deg unebdu neɣ deg tegrest. Tamnaḍt-a, d tin yettwasnen s wakal n tfellaḥt d tin yeḥwaǧen trisiti s waṭas iwakken ad izmiren yimezdaɣ-is ad ssiwḍen aman ɣer tebḥirin-nsen. Di tazwara, taddart-a turez kan ɣer yiwet n tama I d-yettawin trisiti, maca zgan yimezdaɣ-is ccektayen s lixsas d uneqḍeɛ n tafat yal tikkelt. D ayen yeǧǧan imḍebbren terza taluft ad snernin I usenfar yellan iwakken ad ssixfen taɛkemt. D acu kan, segmi akka I d-yusa usenfar n lemɛawna deg lebni, aṭas n yimezdaɣ gar-asen ilmeẓyen s ṭṭaqa, fursen tagnit iwakken ad bnun. Aṭas n yixxamen I yettwasbedden, meɛna xas asiweḍ n waman ur yelli ara d aɣbel, maca trisiti d tin I ten-yeǧǧan gguman ad zedɣen imi d ayen iwumi ur zmiren ara ad d-ssiwḍen s tedrimt-nsen. Ihi, s lferḥ d ameqran I mmugren ussan-a beddu n lecɣal n usiweḍ n trisiti ɣer yal axxam. Si tama-nsen, imezdaɣ ssasehlen timsal I tkebbanit ur d-nmuger ara iɣeblan n uɛeddi di tferkiwin. 

<p style="text-align: right;"> Smail. M  

  
 Tayerza id -yewwin aneɣlaf n daxel mass nureddin bedwi ɣer lwilaya n tubiret iberḥed akken imdanen ad uɣalen ad d-sufuɣen nkawi si tɣiwanin ideg ttidiren ,am wakken id-iwekked ilaq ɣef yemdanen ad ṭṭfen deg wallalen tatiknulujit akked usnerni-is akken ad tilli tedbelt teqreb ɣer yemdanen ,ilmend n tyerza-a ibed uneɣlaf ɣef waṭas iṣenfaren icudden ɣer tedbelt imi iswi n lḥukuma d asnerni n tedbelt di yal taɣult id-yesufuɣen lekwaɣeḍ i yemdanen ,anda id-ibegen si tɣiwant lexḍariya ara yebdun ad d-sufuɣen lekwaɣed n tmagit yemgaraden am nekwa ,Si tama nniḍen iwellah ixeddamen n tɣiwanin akken ad ṭṭfen di tiknulujit tamaynut iwakken ad xeddmen di tegnatin igerrzen ,Rnu s annect-a ad tifsis teɛkumt ɣef yemdanen imi rwan lmeḥna deg usufaɣ lekwaɣeḍ , yerra yefka ttiɛad i tɣiwanin nniḍen akken ad bdunt deg uṣenfar-a deg ayyur n yennayer 2016 ,Si tama nniḍen yessutur nurredin bedwi seg yimḍebren n lwilaya ama d lwali neɣ d iselwayen n tɣiwanin s usejhed lxeddma akken ad yenerni uḥric n tdamsa aɣenaw imi yessaram d lwilaya n tubiret ara yuɣalen d aḥric ameqqran di tdamsa ma yella fkan ljehd nsen deg uxeddim s yiṣenfaren unegmu iwakken ad ternu deg ugemuḍ n tdamsa lezzayer ladɣa di tallit-agi ideg nella , Nureddin bedwi i kemmel tayerza-nes ɣer tɣiwant leṣnam anda yefka ttiɛd ad bnun anda ara ttheggin srabes uselek imi yettuneḥsab d amezwaru di tefriqt d wis kraḍ deg umaḍal , yerza daɣen ɣer waṭas n temnaḍin s usefqed n yiṣenfaren anda iwḍen am tɣiwant n beclul akked ladayra n Ain bessam timaynutin maca yerra lwelha- nes ɣer liḥala n tedbelt , s yin yuɣal ɣer tmanaɣt n lwilaya yeldi yiwen wannar n dabax i lfayda ilmeẓyen n tubiret . 

<p style="text-align: right;"> Menas Abdelhak 

  
 D acu yettwaqaddren ɣer yiqbayliyen nnig tala-nsen, tala ansi i d-ttagmen aman i tudert-nsen? Ihi, i wakken ad rren imezdaɣ n taddart n Tala Athmane tajmilt i ucennay ameqqran Matoub Lounes, kkren bnan-as tala deg yiwen urti n lqahwa u semman-as ‘’Tala n Matoub’’. S leqdic am wa, bɣan ad d-beggnen d akken Matoub d tala, d aɣbalu ansi i d-ttagmen medden timussniwin, d tala anda i tekksen yilmeẓyen acayaḍ i tayri-nsen, d aɣbalu ansi i d-ttliqqimen imeɣnasen amennuɣ-nsen. Matoub d tudert s timmad-is. Akken i as-yenna deg wawal-is ‘’Xas neqqḍen acḥal d itri, igenni ur negger ara’’. Akka,ihi, xas akken nɣan-t ’’yiɛdawen n tudert’’ deg Tala Bounane, ilul-d deg Tala Athmane. Ilul-d i lebda : tasuta teǧǧa-t i tayeḍ imi tura ur yezmir yiwen ad t-ineɣ. Yak qqaren Wat zik ‘’Win yebɣan ad yidir, yemmet !’’ S ufella n tala-a, reṣsant tlata n tugniwin n Lwennas : ansi i as-d-tekkiḍ, ad tent-id-twaliḍ neɣ ɛad d netta ara ak-id-iwalin. S ddaw n yal tugna, yella wanay amazigh (drapeau) anda yura ‘’Ṭṭef deg tjaddit, mmeslay taqbaylit’’. Ass-nni n 24 deg yunyu, ɣef 12 n yiḍ, i d-yella uskan n tugniwin-a s wudem unṣib sdat n yimezdaɣ n Tala Athmane i d-yusan s waṭas i wakken ad ttekkin, ula d nutni, deg tejmilt i as-yuɣal i Le Rebbelle. Amek ur ḥeddren ara, nutni i igan tikli deg useggas n 1994 si Tala Athmane armi d Tizi uzzu i wakken ad ḍelben s userreḥ n Matoub asmi i t-ṭṭfen yirebraben ?. ‘’Ayen i as-nexdem, drus. Yuklal ugar n waya. Yefka tudert-is i tmaziɣt d tugdut.’’ I aɣ-d-yenna Ferhat, mmi-s n bab n lqahwa anda i d-tella tala-agi. Ma d Nadir, ikemmel yenna-d : ’’ayen yelhan, d akken ilmeẓyen akk ḥemmlen Matoub xas akken ur t-ssinen ara. Yella usirem, akken i as-icaṛ’’

  Ihi, ‘’win i as-yennan lexla yexla, i yexlan siwa netta’’.

<p style="text-align: right;"> Hocine.M  

  
 Yuɣal leqdic-a, d tannumi i Tdukkla Tanaddalt Ijermunen n Xerraṭa imi yal ayyur n mayyu i d-yesmektayen tidyanin i texdem Fransa deg temnaḍt-nni, lwaḥi d Seṭṭif d Galma, ass n 8 mayyu 1945, ad d-theyyi amaraṭun ameẓyan. I lmend n usfuggel dɣa n ttiɛad-a amazray d uttreḥḥem ɣef yimeɣrasen i yeɣlin, thegga-d am yal aseggas yiwen n umaraṭun amecṭuḥ i yilemẓiyen inaddalen n tama n Xerraṭa d twilayin i tt-iqerben, deg teẓrigt tis ukuẓ. Ddeqs n yilemẓiyen i d-yerran i tiɣri, tazwara n ddurt iɛeddan, anida uzzlen ugar n 11 n yikilumiṭren seg teswiɛin timezwura n tsebḥit. Deg waya, azal n 115 n yinaddalen i yellan di ttiɛad i lmend n teẓrigt-a tis ukuẓ i yiwet n tazzla iweɛren ma nwala lḥala n yiberdan n udrar. Yewwi-d ad d-nerr awellih belli limmer mačči d afus n tallelt n kra n yimezdaɣ n Xerraṭa akked yimeddukkal n tdukkla, ur yeččaray ara, usihar-a, tiṭ n kra n win yekkin deg-s.

  M. K. 

  
 Snat n ssmant kan i iɛeddan ɣef tuɣalin n yinelmaden s iɣerbazen-nsen, i d-yellan ass-nni n larebɛa 06 deg waggur-agi ideg nella, ha-ten-in bdan ama d inelmaden neɣ d imawlan-sen, la cetkayen ɣef waṭas n yiɣeblan.

 Ddeqs n yiɣerbazen i iḥebsen ɣef leqraya, llan kra imi ugin yinelmaden yeqqaren deg kra n yiɣerbazen ilemmasen d tesnawiyin yellan deg lwilaya n Tizi Uzzu, ad lemden deg yir tignatin n ulmad, llan wiyaḍ d imawlan n yinelmaden yeqqaren deg yiɣerbazen imenza i yugin i warraw-nsen ad kecmen ɣer tzeɣwa n tɣuri. Deg tuget kan, mačči d uguren imaynuten deg unnar n uselmed. Gar wuguren iwumi ssuturen tifrat-nsen yinelmaden d yimawlan-nsen, ad naf deg tazwara d ugur n ttawilat n usiweḍ n yinelmaden ɣer yiɣerbazen-nsen. Aɣbel wis sin iɣef ttcetkin, d win n usečči n yinelmaden deg tnawalin tiɣurbizin (cantiens scolaires). Ad d-nebder kra n yiɣerbazen i iḥebsen ɣef uselmed deg wussan-agi iɛeddan: aɣerbaz alemmas “Metrek Aomar” n Tizi Rached, tasnawit “frére Ait Betta” n Timizart, aɣerbaz amenzu akked uɣerbaz alemmas yellan deg Timizart Loghbar, yetabaɛen ɣer tɣiwant n Tizi Uzzu. Am wakken daɣen i yella wugur yerzan afraq n tallelt-nni n yinelmaden (3000DA), imi ala 50% i ferqen ar tura, mazal azgen n yinelmaden ur wwin ara lḥeqq-nsen. Mebla ma nettu lexṣaṣ n yinemhalen deg yiɣerbazen. Imi 198 n yiɣerbazen imenza, 37 n yiɣerbazen ilemmasen akked 10 n tesnawiyin ur sɛint ara inemhalen unṣiben, dɣa rran deg yimeḍqan-nsen iselmaden iqdimen neɣ imagazen imatuyen (surveillants généraux). Ula d iselmaden ur ten-zgilen ara yiɣeblan, imi ugur amezwaru i d-ttmaggaren d amḍan meqqren n yinelmaden deg tneɣriyin. Yella wanida yewweḍ leḥsab n yinelmaden 40 deg yiwet n tneɣrit, ladɣa deg yiseggasen imezwura n uswir amenzu. Ugur wis sin, d win n lexsas n yidlisen deg yiɣerbazen, imi aql-aɣ deg ddurt tis kraḍ, mazal iɣerbazen ur nesɛi ara idlisen, ama d wid ara ferqen d afraq, ama i lbiɛ i wid yebɣan ad aɣen d lbiɛ. Am wakken daɣen i llan yiselmaden i ceggɛen ɣer wanda yebɛed lḥal, d ayen i yeǧǧan tuget deg-sen ad beddlen amkan-nni i d asen-fkan tikkelt tamezwarut. Uguren i d-mmugren yiɣerbazen n lwilaya n Tizi Uzzu,mmugren-ten ula d lwilayat n Bgayet akked Tubiret.

  Adaoun Abdelghani 

  
 I lmend n tirza tadelsant s yisem Aẓeffun agerruj n tmusni i d-yellan seg wass-nni 30 cutember ar umenzu n tuber 2016, agraw n yinelmaden n uɣerbaz Lɛerbi At Ɛmer d wid n tesnawit Si Lḥasen Utaleb n At Yanni , rzan ɣer Uẓeffun anda rran tajmilt i Tahar Ǧaɛuṭ d Mḥemmed Isyaxem.

 Di tazwara, uɣen ameccaq ɣer taddart n Tbuduct, anida i sen-d-telli tiddukla tadelsant i irefeden isem «Mḥemmed Isyaxem» tiwwura-s s lferḥ d uɛuzzu. Mḥemmed isyaxem d argaz n yidles, yufrar-d s taklut-is d cbaḥa n tfelwin-is. Akka i tettunefk tegnitt ad zṛen axxam-is, maca sḥasfen aṭas yinelmaden imi t-in-ufan yeɣli, yuɣal d idɣaɣen.

 Dina, i d-tusa tikti i yinelmaden-nni, ad ssunɣen axxam-nni yeɣlin, ara yilin d azamul n usḥissef-nsen. Deg usunneɣ-agi, ad ten-iɛiwen unaẓur n teklut mass Ǧamal Sennan.

 Syin, uɣen abrid ɣer taddart n At Ṛhuna, din zran-d lemqam yebnan s uẓru. Ayen yessewhamen aṭas, d amek mbabben iẓra nni, wa ɣef wa.

 Azekka nni, uɣalen ɣer Ulxu, taddart n Tahar Ǧaɛut. Rzan ɣef uẓekka-s, yerna glan taḍbiqt n rxam i ɣef uran awal n uneɣmas n tidet «Ma tessusmeḍ ad temteḍ, ma temeslayeḍ-d ad temteḍ, Ihi… Ini-d temteḍ», i wakken ad yeḍbeɛ wawal-is deg wallaɣen d wulawen am wakken yeḍbeɛ ɣef teḍbiqt-nni n rxam. 

 Syin, kemmlen tirza-nsen ɣer taddart n yinaẓuren Saɛid d Muḥemmed Ḥilmi. taddart-agi-nsen, tettwassen s yexriben i d-yeqqimen si tallit-nni n Ṛuman. Akka i yekfa yinig n yinelmaden n At-Yanni ɣer lɛerc n Uẓeffun, d asmekti i yinaẓuren d yimusnawen n tmaziɣt, d timlilit d umezruy-nsen amaziɣ.

<p style="text-align: right;"> Mekioussa Boumendil 

  
 Ighil Ali, d taddart deg Wat Ɛebbas ɣer tama n unẓul n Summam deg lwilaya n Bgayet. Syin ɣer da, tuɣal d taɣiwant n 13 tudrin. Ighil Ali yeqqen yisem-is ɣer twacult Amrouche (Taos d El Mouhoub) mebla ma nettu yemma-tsen Fadhma Ath Mansour. Deg tazwara, nebda tirza ɣer taddart n yemma-s n Fadhma Ath Mansour, Aïni, deg taddart Taourirt Moussa Ouamar, syin nkemmel ɣer taddart n Fadhma Ath Mansour, Tizi Hibel. Deg taggara, neggra-d deg taddart uɣur i d-tezweǧ, Ighil Ali. Zik, imezdaɣ n Ighil Ali, ttidiren am teɣrast n tzizwa : yal adwar s umahil-is. Akka ara naf, amekkan n yigezzaren, wayeḍ i yixerrazen, iḥeddaden…atg. Seg wakken teǧǧhed tdamsa-nsen, uɣalen snuzun leslaḥ i Ahmed Dey ɣer Qsenṭina.

<p style="text-align: center;"> Takerḍa n taddart 

 Zedɣen deg taddart azal n 7000 n yimdanen. Gar wid yellan deg teqdimt akked tejdidt imi i d-tettuxleq taddart-nniḍen. Ɛlayet ɣef lebḥar s wazal n 680 n lmitrat. Zint-as-d tudrin-a : seg usamar, ad naf Aït Sraj ; seg umalu, Azrou ; seg ugafa, Tiniri, ma seg unẓul, Tabouanant. Ixxamen n taddart, cuban ɣer wid n Casbah. Bnan s uẓru. Tiwwura-nsen n usɣar ur nrekku imi yesɛa daxel-is qeḍran. Ttemcabin gar-asen am wakken d yiwen i ten-yebna. Daxel ad naf asqif, afrag, axxam ameqqran, lḥara, tiseddarin yettawin ɣer tɣurfatin…atg. Neṭṭḍen yixxamen akken llan. Zyada ɣef lḥiḍ yebnan s uẓru i icerken axxam d wayeḍ, ad naf lḥiḍ n ukerṭun. Ha-t-an wayen i aɣ-d-yenna fell-as Messaoud Amrouche : ‘’zik, tettili tukerḍa. Ẓeddmen-d Iḥǧarsiyen ɣef taddart, deg yiḍ. Ihi, i wakken ad ten-qablen yimezdaɣ akken ma llan, xedmen lḥiḍ n ukerṭun gar uxxam d wayeḍ. Akken kan ara isel neɣ iwala yiwen umezdaɣ aḥǧarsi i d-yusan ad yaker, ad yesqerbeb deg lḥiḍ-nni n ukerṭun i lǧar-is. Syin ad tekker akk taddart ɣur-sen’’. Tella tɛessast deg yal tama n taddart : ansi i as-d-tekkiḍ, ad ak-id-tmager yiwet. Taddart tettwaɛus seg yal tama. Tesɛa aɣerbaz deg useggas n 1914. Am wakken i d-yella, zik, ciṭ n umqelleɛ gar yimasiḥiyen n yimṛabḍen n yiṛumyen akked yinselmen n tiddukla n Ɛulama n Ben Badis.

<p style="text-align: center;"> Isem Ighil Ali 

 Isem-agi ur d-yekki ara seg yisem Ɛli, acu kan yekka-d seg wawal ɛlay. Imi iɣil-nni d aɛlayan, dɣa, qqaren-as ‘’Iɣil Ɛlayen’’, syin yeqqel ‘’Iɣil Ali’’. 

<p style="text-align: center;"> Amezruy d tmetti Tadamsa, zik-nni 

  Zik, ttidiren yimezdaɣ n taddart am tzizwa deg teɣrest. Yal wa s umahil-is, yal tiɣmert neɣ amekkan s tẓuri-ines. Tella tdamsa teǧǧuǧeg dayen kan. Wwḍen armi ula d Dey Ahmed n Qṣenṭina, seg taddart-a i yettaɣ leslaḥ-is. Teẓḍa tẓuri d azrar, yal ta ɣer tama n tayeḍ : tama n tgezzart, tama i usebbaḍ d uxerraz, tayeḍ i uglim d tbardiwin, lfeṭṭa, syin usran, leslaḥ d yiḥeddaden, awi-tt akken alamma d tafellaḥt anda ara naf zzit, tazart, lluz d wayen-nniḍen…atg. Llan, diɣ, mechurit s yisebbaḍen-nsen, ttilin deg yal taḥanut n Lezzayer, Qṣenṭina d Wehran. Aṭas i yettruḥun ɣer din, zik, i wakken ad d-lemden lḥirfa-agi n lfeṭṭa. Ttruḥun seg yal tama n tmurt n leqbayel, ɣef wakken i aɣ-d-nnan. Yetteli ssuq ɣef teɣzi n 3 wussan. Acu kan deg taggara-a, kra din iruḥ, lamana tewweḍ bab-is. Meɛna xas akken truḥ tẓuri-agi, mazal ṭṭfen deg kra n leɛwayed n tjadit.

<p style="text-align: center;"> Asfugel deg wass n lmulud 

 Ar ass-a, yettili-d usfugel n lmulud d igrawen deg taddart. Yal mi ara d-yaweḍ, ttenfɣent-d tlawin, deg yiḍ, ɣer tejmaɛt. ‘’Deg wass n lmulud, ttruḥunt-d tlawin, deg yiḍ, ɣer tejmaɛt xeddment tameɣra gar-asent : tteqnent lḥenni, ssaɣayent ticemmaɛin u ttqessirent gar-asent. Am wakken d zzerda. Ttɣemint seg tesɛa alamma d ttnac n yiḍ nutenti d asfugel’’. I aɣ-d-yenna Mass Djaâfi. 

<p style="text-align: center;"> Amagger n tefsut 

 Yal amenzu n tefsut, ad ruḥen yimezdaɣ n taddart ɣer umekkan iwumi qqaren Lexyar i wakken ad maggren tafsut, ladɣa tilawin. Ttawint yid-sent ameqqful, timellalin akked yisufar-nniḍen. D taswiɛt anda ttemlilin yimezdaɣ n taddart gar-asen. Xeddment tlawin tameɣra : ttcewwiqent u kkatent abendayer. Akka ara sɛeddin ass s unecraḥ, s lferḥ akked usirem ɣer wayen yelhan ɣer sdat. ‘’Aya, iẓeṭṭ assaɣen iǧehden gar yimezdaɣ, yettṛeṣṣi leɛwayed n lejdud ɣer tsuta’’. I d-yenna yiwen umezdaɣ.

  Dɣa, din din asefru sɣur yiwen unelmad amecṭuḥ, Amin Djaâfi :  

 Yexlef-d uẓar,

 Yewwi-d isegmi.

 Yefka-d lḥebb d amellal,

 Yis-s i ferḥen lɣaci.

 Tamaziɣt yellan tgen,

 Ass-agi, ncallah tugi

 Asefru i as-yesselmed jeddi-s i yellan d amedyaz.

<p style="text-align: center;"> Nger n Wat Ɛebla 

 Zik, tella At Ɛebla d taddart uqbel ad tenger. Ula d kra n yimezdaɣ n Ighil Ali, nnan-d kkan-d syin, rewlen-d i twaɣit-nni. Ha-tt-an tedyant. Llan sin watmaten myekrahen deg taddart-agi n Wat Ɛebla. Yiwen yesɛa aṭas n yidrimen, wayeḍ ḥemmlent yimezdaɣ-nni u ttaken-as tayet deg yal taswiɛt. Gma-s-nni d aḥeqqar u yettasem deg-s. Ihi, yekker gma-s-agi yesɛan tadrimt, yesɣam-d i taddart : ixelles iḥǧarsiyen i wakken ad snegren imezdaɣ-is. Yeḍra wayen yeḍran. S wakka i tenger taddart : amur ameqqran yemmut, ma d kra rewlen.

<p style="text-align: center;"> Lbaṭel n tɛeccact 

 Tella yiwet n tama qqaren-as taɛeccact. D tama anda sewwayen afexxar u yettili deg-s ssuq. Ihi, yal mi ara d-awḍen yigezzaren ɣer din, ad ɛelqen iɛejmiyen-nsen ɣef tuyat n yimezdaɣ-nni i wakken ad ten-azun. Akken, akken armi i asen-tuɣal d lɛada. Seg wakken llan deg drus yid-sen, ur zmiren ara ad kksen ddel ɣef yiman-nsen. Armi d asmi i d-yekker yiwen qqaren Salem Saâdoun i yellan anect-ila-t yerra-asen tabɣest u iɛawen-iten rran-d iseɣ i yiman-nsen. Syin tṛeṣṣa tenfalit-a ‘’Lbaṭel n Tɛeccact, neɣ lbaṭel n Wat Ɛeccac’’.

<p style="text-align: center;"> Timeqqbert n waɛraben 

 Zik, zgan Iḥǧarsiyen d tukerḍa deg taddart n Ighil Ali. Skerhen tudert n yimezdaɣ. Ihi, yiwet n tikkelt udin-asen taxezzabit i wakken ad ten-snegren. Kkren yimezdaɣ n taddart-a, gan iqiḍunen berra n taddart u suffɣen awal ɣer yiḥǧarsen d akken guǧǧen ɣur-sen. Asmi i d-ussan yimettakren-a, wwḍen ɣer dinna, meḥsub ɣer yiqiḍunen, ufan At taddart la ten-ttraǧun. Ass-nni, d ass-nsen aneggaru : snegren-ten akken ma llan. Meḍlen-ten din u semman i umekkan-nni ‘’Timeqqbert n waɛraben’’.

<p style="text-align: center;"> Axxam n twacult Amrouche 

 Ayen yeḍran d uxxam n tnezduɣt n twacult Amrouche, d tawaɣit i tent-yugaren akk. Amek axxam i ilaqen ad yuɣal d asalay ara yeqqimen d later n yimdanen yecba wigi, yuɣal d tanezduɣt i yiwen umdan i t-yeṭṭfen s ẓẓur u yettɛawad deg-s ? Ɣef wakken i aɣ-d-yenna uselway n Tiddukla Taos Amrouche, Mass Messaoud Amrouche. ‘’Asmi i d-tusa Taos Amrouche ɣer Ighil Ali, tenna-d s yimeṭṭawen :’’asirem-iw, d akken axxam-nneɣ ad d-yuɣal u ad t-nefk i taddart i wakken ad t-terr d asalay neɣ d axxam anda ara ḥefḍent teḥdayin lḥirfat’’. Ikemmel uselway n tiddukla deg wawal-is. 

 Achal-aya ara kkaten yimḍebbren n Tiddukla Taos Amrouche i wakken ad d-rren axxam-a i yimawlan-is, yerna tanezduɣt-a tesɛa lkaɣeḍ n ttbut i d-yeffɣen deg 06/07/1923 meɛna winna i t-yeṭṭfen yugi ad yeffeɣ seg-s. Deg taggara-agi, yella-d lexbar yessefraḥen ɣef wakken i aɣ-d-yenna Mass Messaoud Amrouche, acu kan yugi ad aɣ-d-yini d acu-t. ‘’Ad t-id-nini deg lawan-is mi ara netḥeqqeq seg-s’’. I d-yenna. 

<p style="text-align: center;"> Ciṭ deg tudert n El Mouhoub Amrouche 

 Ilul Jean-El Mouhoub Amrouche deg useggas n 1906 deg Ighil Ali. Iruḥ akked twacult-is ɣer Tunes deg useggas 1910. Yella d aselmad. Yexdem deg radyu anda yella mechur s yidiwenniyen-is. Yuɣal d aselway n tesɣunt ‘’L’Arche’’. Yella deg lgirra-nni i lmendad gar FLN akked De Gaulle. Yura aɣmis seg 1928 armi 1961 i d-tessufeɣ Tassadit Yacine. Gar tanfaliyin-is mechuren, ad d-nader : ‘’Ttxemmimeɣ u ttaruɣ s trumit, meɛna ttruɣ s teqbaylit’’. Tayeḍ ‘’La France est l’esprit de mon âme, la Kabylie est l’âme de mon esprit’’.

<p style="text-align: center;">Ciṭ deg tudert n Taos Amrouche

 Tlul Marie Louise Taos Amrouche ass n 04/03/1913 deg tmurt n Tunes. Temmut ass n 02/04/1976 deg tmurt n Fransa. D tanaẓurt : tcennu, tettaru. Tewwi arraz n ccna n tefriqt deg Dakar deg useggas n 1966. Ma deg Lezzayer ugin-as ad tettekki deg tfaska-nni, meɛna tusa-d u tecna deg tesdawit. Tella deg ugraw n yimaziɣen (Académie berbère) deg Fransa.

  Ayen tura 

 – Jacinthe noire, 1947.

 – Le Grain magique, 1966.

 – Rue des tambourins, 1969.

 – L’amant imaginaire, 1975.

 -Solitude ma mère, roman posthume, 1995.

  Ayen tecna 

 -Chants berbères de Kabylie, 1967.

 -Chants de processions, 1967.

 -Chants de l’Atlas, 1971.

 -Chants espagnols de la Alberca, 1972.

 -Incontations, méditations et danses sacrées berbères, 1974.

 -Chants berbères de la meule et du berceau, 1975.

 Deg taggara, ad snemreɣ tawacult Djaâfi s umeqqran d umecṭuḥ, aselway n Tiddukla Taos Amrouche, Messaoud Amrouche, Youcef Oukidja, Merzouk Boumala d Nacer Oukacha. 

<p style="text-align: right;"> Hocine.M  

  
 Ddurt-agi yezrin, Massa Nouria Benghebrit, taneγlaft n usegmi aγelnaw, texdem-d tirza γer lwilaya n Tizi Uzzu, i d-iḥaren amḍiq amezwaru i tekkelt tis 08 deg yikayaden n 03 yiswiren yemgaraden, 5 eme B.E.M d BAC anda i tessefqed γer deqs n yiγerbazen d isenfaren icudden γer uḥric n usegmi. Syin, teḥder i tmeγra meqqren i d-yettwahegan deg uxxam n umezgun Kateb Yasin n temdint n Tizi-Uzzu γef demma n yinelmaden i d-yufraren s yigemmaḍ yelhan di 03 n yikayaden n yiswiren yemgaraden 05 eme, BEM d BAC. Massa Nouria Benghebrit, terra tajmilt meqqren i yinelmaden yesεan talemmast n nnig n 18/20, anda i t-sseḥṛes akken ad xedmen igemmaḍ yelhan deg umecwar-nsen n leqraya imi tussna d tisura n tudert swayes i salayen lebni n tmura i teddun γer zdat u deg ubrid n unegmu. Syin, terra tajmilt i yimawlan n yinelmaden, iselmaden d imaswaḍen d twacult n ttrebga sumata i ibedden γer yidis n yinelmaden γef teγzi n yiseggasen. Imi igemmaḍ-agi, ussan-d s tebγest d laεtab n yal yiwen. Syin, tewwet-d s leqsaḥ γef wid yebγan ad hudden aḥric n ttrebga seg yiẓuran, wid i d-yessufγen isebtaren n ukayad n BAC imi imdanen-agi, cuban irebraben yebγan ad hudden tamurt, ɣef wakken i d-tenna tneɣlaft n ttrebga. Maca, Massa Nouria Benghebrit, muḥal teqbel tikkerkas, muḥal tebra i tella s sdat n yimesḥaf-agi, tquzzem-iten, tqubel-iten s lqed d tebγest. Syin, tefkka-d yiwet n tunḍict yelhan, anda i d-wekked d akken aselmed n tutlayt n tmaziγt ad tihriw deg unekcum aγurbiz 2016 / 2017 anda ara tennal 32 n lwilayat. Xas akken ur d-yettili ara uselmed deg merra n yiγarbazen n lwilayat-agi, maca ad fken akk ttawilat d walllalen i usnarni d uselmed n tutlayt n tmaziγt. Wagi d asurif meqqren I tgger tneγlaft n usegmi aγelnaw n tmurt n Lezzayer i usnerni n uswir.

<p style="text-align: right;"> Islam Bessaci 

  
 Zik-nni, llan sin n watmaten; yiwen yesɛa zzher seg wasmi yella d llufan, anda i tt-iger ad temɣi, ayen yennul ad yerbeḥ. Ma d wayeḍ dayen-nniḍen, iḥesseb tiram, lxedma ur yeǧǧi ara, maca ulac ṣṣaba. Amezwaru-nni, a bab n tegnewt a lmelk! D anesbaɣur; tawacult-is tečča teṛwa, tessager; ddunit-is akk d talwit akked lehna, yerna d netta i yewwin akk akal i d-yeǧǧa baba-s. Ma d gma-s, yectaq lqut; ula d arraw-is ur setten alamma kksen laẓ, ur ttlusun ad ɣelben asemmiḍ imi d igellilen. Yiwen n wass, ha-t-an tewweḍ-d lɛid, yal yiwen amek i as-yettheggi akken ad ferḥen yiqrar. Ma d netta d tawacult-is, ttṛaǧun anwi ara yesɛun tasa ad d-yiḥnin fell-asen, ulac. Kkren medden, ṭṭfen gma-s-nni amerkanti ur neẓri d acu yesɛa, nnan-as: “Ilaq ad tɛiwneḍ gma-k acku yeṛwa lḥif am netta am warraw-is!” Iɛedda, mi yewweḍ s axxam, yenna-as i tqeddact-is: “Ruḥ! Awi-as aqelwac-agi i Meqber-mensi!” Nettat tɣil ad t-tawi ɣer tmeqbert, texdem akken; teqqen-it s ufella n yiẓekwan, tuɣal-d. Mi d-yewweḍ yiḍ, ččan-t akk wuccanen. Azekka-nni, steqsan-t medden ma yefka-as kra i gma-s neɣ d lxir kan, yerra-asen: “Iḍelli, i d as-fkiɣ aqelwac”. Uɣalen nudan ɣef yigellil-nni, ma yella d tidet yefka-as aqelwac-agi neɣ d lekdeb, yerra-asen-d: “Ay atmaten! Ulac d acu i yi-d-yefka!” Wehmen lɣaci-nni. Mi d-yuɣal unesbaɣur s axxam-is, yenna i txeddamt-is:“Anda tewwiḍ ayen i am-fkiɣ, iḍelli?” Terra-as-d: “Tenniḍ-iyi, awi-t i Meqber-mensi, wwiɣ-t ɣer tmeqbert!” Imi yeḥseb gma-s d Meqber-mensi, suffɣen-t At-taddart si lufeq. Ɣer taggara, kksen-as-d akal i d as-yekkes i gma-s-nni, yuɣal ixeddem tafellaḥt s lferḥ d tebɣest.Yerfed-it Ṛebbi, kfan fell-as yir wussan, am netta am twacult-is.

  Benmouhoub Houria 

  
 Taddart n Igounane Ameur, d yiwet seg 23 n tuddar n tɣiwant n Ait Aissa Mimoun, i d-yezgan deg ugafa n tɣiwant-agi u deg ugafa n lwilaya n Tizi Uzzu, tebԑed ɣef temdint-a azal n 10 km. Taddart-agi, mazal ar ass-a n wussan tettidir lexsas d ameqqran deg yiḥricen d yisenfaren yemgarden n tudert tartar, gar-asen: ttawil n Internet, lgaz n temdint, yir liḥala n yiberdan, asezdeg n twennaḍt, imḍiqen i yilmeẓyen d uɣbel n waman n tissit…Ssuturen imezdaɣ n taddart-agi n Igounane Ameur deg yimḍebbren teεna temsalt, ama d wid n usqamu aɣerfan (APC) n Ait Aissa Mimoun ama d wid n lwilaya n Tizi Uzzu, i wakken ad d-rren lwelha-nsen ɣer taddart-agi yenḥafen aṭas si yal tama. Menbeεd mi ttidiren akka tura deg tegnatin qessihen. Ma d iɣeblan i d-ttmagaren yal ass, ad naf deg tazwara aɣbel n waman n tissit, imi ufan-d iman-nsen ttnadin ɣef tiqit n waman anida ara tt-id-awin. Acku ttɣaman laqdɣa deg unebdu azal n 7 ar 10 n wussan i wakken ad d-uɣalen waman yiwen ubrid. Cetkayen daɣen, ɣef uεeṭṭel n uṣiweḍ n lgaz n temdint s ixxamen-nsen imi ṛwan lḥif ladɣa deg tesmehuyt n tegrest, neɣ deg ussan n ccetwa, imi acḥal n tikkal i leḥḥun d likumiṭer i wakken ad d-awin taqqerԑat n lgaz, uɣur ara sewwen neɣ uɣur ara seḥmun. D ayen i ten-yeğğan ad d-gren tiɣri yerna ad ssutren deg wid teԑna temsalt, gar-asen: imeḍbbren n tɣiwant Ait Aissa Mimoun, d Tanmehla n Imuhal Izuyaz, i wakken ad yefru wugura-a deg wussan i d-iteddun. Aɣbel wis ukuẓ, d win n yiberdan imi aṭas n yiberdan yellan deg taddart-agi, ha-ten-in deg yir liḥala, yecban abrid ameqqran yeqqnen gar-as d Ighil Bouchene rnu ɣer-s abrid yellan daxel n taddart. Aḥric n tedwest d ṣṣeḥa, yenxas ugar n yiḥricen-nniḍen, imi zik yella yiwen n uxxam n tujjya d amecṭuḥ acu kan yeɣleq achal-agi, ssebba imi ur yesԑi ara aṭas n ttawilat n udawi. Mebla ma nettu ugur n Internet, i mazal ur yefri ara. Ma yebɣa yiwen ad yazen neɣ ad d-yawi kra seg Internet, ilaq fell-as ad yerzu alamma d tamdint n Tizi Uzzu. D annect-agi akk n yiɣeblan I yerran tudert n twaculin n taddart n Igounane Ameur, ttidirent deg lḥif d lmeḥna, ɣef waya ssuturent deg yimḍebbren ad d-lhin deg wuguren iceɣben allaɣ-nsen u ad d-afen tifrat i yiɣeblan s tazzla.

<p style="text-align: right;"> Adaoun Abdel Ghani 

<div> 
  
 Ass-agi ufiɣ-d imdanen yeffɣ-iten laɛqel ɣef yiyuzaḍ, yal yiwen yeččur-d ifassen-is, a bu sin a bu tlata.

 Wissen d acu i yeḍran akka ? waqila d ass agerɣlan n yiyuzaḍ, neɣ ahat d tafaska n yiyuzaḍ ? 

 Yennayer akked taɛacurt mazal d wwiḍen, tafsut tɛedda ! D aḥeggan, ur zellun ara deg-s iyuzaḍ. 

 Nniɣ-as ad ɛeddiɣ ad steqsiɣ lɣaci ayen akka d ttaɣen iyuzaḍ s tuget :

 -A winnat, ayen akka id uɣeḍ ayaziḍ ?

 -Walaɣ medden akk ttaɣen-d, ula d nekk uɣaɣ-d.

 Zzin ɣer wayeḍ nniɣa-as :

 – A winnat, ayen akka id uɣeḍ ayaziḍ ?

 -Yeffeɣ-d yiwen weqjun deg uqelmun, yenna-d : «Win ur d-nuɣ ara ayaziḍ, ad yemmet d amcum.

 Lɣaci ttamnen s menwala, tt-babban tuggdi ɣef yeɛrar-nsen. Lɣaci yebḍa ɣef 3 yeḥricen. Llan aga dur nettxemmim ara, am umedya n umezwaru-nni, ɣur-s tiɣawsiwin ttɣimant akken llant, ur tt-beddilent ara udem. Llan at wallaɣen yeḥfan am umedya n wis sin-nni. Wagi teddun akken ddan waman, ṭṭafaren kan wiyaḍ am iderɣalen, imdanen teddu ɣer zdat nutni ttazzalen ɣer deffir. Llan agad yettxemmimen ttaẓen ɣer sdat, wigi d agad iwumi yeqqar umyaru Taher ǦAƐUṬ «Tawacult yettaẓen ɣer sdat».

 Tedduɣ s axxam, nniɣ-as deg wul-iw : «Ḥader kan ahat ula d tameṭṭut-nni-inu teṭṭef-itt tawla-agi n yiyuzaḍ ?. Bḍeɣ s axxam, temmuqel-d s ifassen-iw ilmawen, yenna-iyi-d :

 -Amek akka ! Ur d uɣeḍ ara ayaziḍ ? Akka i t-xedmeḍ yal ass, ur tenḥerwaḍ ara ! i lukan ad nenger ? 

 -Nekk tikelt-a, gulleɣ ad iliɣ d argaz mačči d ayaziḍ, tebra cclaɣem-iw ur t-id uɣeɣ.

 Azekka-nni ruḥeɣ s amahil-iw ar uɣerbaz. Ufiɣ-d deg ubrid imdanen bedden wa deffir wa, yal wa yettraǧu nnuba-s akken ad d-aɣen iyuzaḍ. Walaɣ yiwen irewl-as uyaziḍ iḍfer-it deffir akken ad t-id yeṭṭef dɣa qrib i tenɣa tkarrust, beddeɣ steqsa-ɣ-t, nniɣ-as :

 -Acimi d tuɣeḍ ayazid ?

 -Aɛekkaz yewten taddart, awer yizgel !

 -Wagi d ayaziḍ ineqben taddart. 

 Ay akka d tallit deg-i d negra, amusnaw ur yesɛi azal, yefka-d tamsirt i yemdanen yiwen ur as-yessli. Yeɣli-d yiwen uderwic deg yigenni, yiwen t-iwala, yiwen ur t-yessin, yefka-d tamsirt dɣa imdanen akk ḥessen-as.

<p style="text-align: right;"> Busad Ḥemmar 

  
 Aṭas n wawal i itezzin ussan-a, ladɣa di tfarkiwin n Facebook ɣef ugdal n kra n yiselmaden i inelmaden anekcum ɣer tesmilin imi lbus-nsen mačči d win i teddun akked uṣaḍuf n uɣerbaz akken i ttwalin kra deg-sen. Iselmaden-a, ugin i yinelmaden i ixeddmen kra n umcaḍ i ucekkuḥ-nsen. “Amzun akken mačči ɣer uɣerbaz i teddun” i d-qqaren. D ayen i yeǧǧan iselmaden ur qqbilen ara lecɣal-agi di tesmilin-nsen. Ma yella d imawlan n yinelmaden d wid i yeddan si tama n warraw-nsen imi rran-d ṭṭlem ɣef uselmad di tugnit-a, yufa-d uselmad iman-is la yettemxibbiḍ gar yinelmaden ur nettaɣ ara rray, d imawlan-nsen i sen-ittaken lḥeqq. Qqaren-d d akken iseggasen ttbeddilen ula d iṣuḍaf ilaq ad beddlen i lmend n wayen i d-yettnulfun. Ad nexdem tamawt d akken anect-a yakk sebba-s d ayen i iwumi neqqar s trumit “la mondialisation” i d-tewwi Internet i yeǧǧan inelmaden xeddmen ayen ttwalin ɣer yiwudam imucaɛen ama di lebsa ama deg umeslay , imi inelmaden-a ha-ten-in deg yiwet n tallit n tnuba ( adolescence) xeddmen anect-a akken ad sbeggnen iman-nsen di tmetti ama s wayen yelhan ama s wayen n diri.

  S.Yamani 

  
 Tidukkla tinmettit n yimeɛḍar d yimuḍan idumen «Tiɣri», n tɣiwant n Ayt Smaɛel deg Bgayet, mazal tettkemmil deg leqdicat-ines yelhan i lmendad n tecriḥt n yimuḍan, neɣ n yimeɛḍar, deg temnaḍt-a. Ussan-a kan i iɛeddan dɣa, thegga-d armud-nniḍen i lmend n wass agraɣlan n uḥesses ɣef tdawsa n uqemmuc d tuɣmas. Imi d imi n umdan i d llsas, d amḥaddi ɣef tɛebbuḍt-nneɣ. Deg ttiɛad-a, d tifsarin n tdukkla Tiɣri i d-yettwasersen tazwara. Syin akkin yewwi-d Mass Salamani yiwen n usarag ɣef usentel-a, s yisem-is dɣa d amsujji n tuɣmas deg sbiṭar n Xerraṭa. Kra n lweqt daɣen, yemmug-d usarag-nniḍen sɣur temsujjit n tuɣmas, Massa Cuder. Deg ukemmel n wahil-nni, ḥeḍren wid i teɛna temsalt i uḥanu (atelier) s uzwel: « Aqemmuc adawsan deg yal leɛmer ». Mbeɛd turart n teḥruci d ufraq n kra n tferrawin i yimecṭaḥ i useɛlem ɣef wazal n uqemmuc mi ara yili yezdig, yusa-d lawan n tikci n warrazen i wid irebḥen d kra n dduzan i yimeɛḍar, ladɣa ticeryulin. Afud igerrzen i Tdukkla Tiɣri, nessaram ad tkemmel akka deg ubrid-a aseɛdi.

<p style="text-align: right;"> Kaisa Khalifi 

<div> 
  
 Tezga d tameṭṭut i yettzuxxun s yisem-is d lasel-is. Leqdic-is yesbeggin-d annect-a war ma tenna-t-id s yimi-s. Tagi d Hedjila Mezieche, yelli-s n taddart n Lemsella ukud i d-newwi awal ɣef tekci-s n unqac d talaɣt. Ɣret tadiwennit-a.

  Aɣmis n Yimaziɣen: Amek i d-tkecfeḍ tikci-inem deg unqac d talaɣt? 

  Hedjila Mezieche:  Talaɣt, ɣur-i ur i yi-d-tusa d tikci. Nekk luleɣ-d di twacult n yinaẓuren, kkreɣ-d di dduḥ n tẓuriwin d yirebbi n yemma. Asmi i d-luleɣ, yemma tessawel-iyi-d asefru s teqbaylit ɣer tmeẓẓuɣt-iw. D iswi-ines i refdeɣ akken ad ssiwdeɣ tiɣri-ines d tẓuri-inu s umata. Asmi sɛiɣ 20 n yiseggasen, lliɣ qeddceɣ deg-s, syin akkin briɣ-as. Akka i d ddunit n tmeṭṭut taqbaylit; ilaq ad telhu d wayen-nniḍen i icudden ɣer tudert-is! Maca, nekk ɣas briɣ i tẓuri, nettat ur i yi-tebri ara. Asmi ssawḍeɣ 40 n yiseggasen, d nettat i d-yuɣalen testeqsa-d fell-i (teḍsa). Akka i d taẓuri, win i tuɣ ur as-tberru ara! Yerna taqbaylit d nettat i iferrnen anwa; ma d tilawin neɣ d irgazen ara tt-irefden. Tiktiwin-inu akk d aḥulfu. Amek zemrent ad ilint d asefru, i zemrent ad ilint d taɣawsa. D taqbaylit i yi-d-yessawlen, ilaq ad as-rreɣ awal s tiktiwin-inu.

  Amek i am-d-ttasent tektiwin i talaɣt? 

 Tiktiwin-inu, cuddent ɣer umennuɣ n tmeṭṭut n yal ass. Yerna ayen akk xedmeɣ s yisem n tmeṭṭut Taqbaylit. Tiktiwin-inu d ayen i yi-izedɣen di temẓi-w d yiḥulfan-iw. D ayen ẓrant wallen-iw iḍerru di tmetti-nneɣ. Ayen i ḥemmleɣ ad t-xedmeɣ, ḥulfaɣ s yiman-iw nniɣ-d cwiṭ seg wayen tettḥulfu tmeṭṭut. Ssarameɣ tiɣri-nes ad d-teffeɣ, acku ẓriɣ aṭas i yellan deg-s d tamussni. Nekk, ul-iw yeččur d asirem. Tiktiwin-inu cuddent ɣer udrar-iw, ɣer taqbaylit-iw, ɣer tira n tmaziɣt d yidles-iw. Ayen akk i icudden ɣer wayen i d-nniɣ d tajmilt i t-walaɣ. Nekk ɣef waya i yi-d-ttasent tektiwin i d-yettawin amaynut s yisem n tẓuri i yettdawin aɣbel akken ad teddu tmetti ɣer sdat .

  Seg yisenfan akk n talaɣt, d anwa i tḍefreḍ kemmini? 

 Nekk ddmeɣ akal d tumlilt, sseqdaceɣ-ten d talaɣt neɣ d tasreɣta (la sculpture). Akal d netta i yi-d-iqesden akken ad yemmeslay yid-i. Nekk ur ɣur-i amzun akken yella kra i yebɣa ad t-id-yini, yerna s teqbaylit. Dɣa yedda-d di lebɣi n yifassen-iw mi ara xeddmeɣ yis-s. Nekk, akal la d-yettmeslay yid-neɣ nuɣ tannumi dakken agdud-nneɣ yemmeslay tutlayt-is, ncudd ɣer ɣur-s. Amahil-inu di tẓuri-a, icudd akk ɣer umennuɣ n yidles neɣ ɣer n yisem n tmeṭṭut taqbaylit iwumi rriɣ tajmilt ɣas akken nebɣu nerra-as tajmilt drus. Amenuɣ-inu, yekkat bac idles-nneɣ, ad d-yeffeɣ gar yiɣerfan, imi d netta i d llsas n tmurt-iw. Yeḥwaǧ-aɣ akken nella, argaz tameṭṭut.

  D anti tiẓuriwin i tḥemmleḍ seg tid yettwassnen deg umaḍal n tẓuri? 

 Yal tameṭṭut taqbaylit s wazal-is. Nekk akken ẓriɣ taẓuri tlul-d ɣrr ɣur-s, imi ulac tameṭṭut ur nɛubbej ara di tẓuri s yisem n wansayen n Yiqbayliyen. Am tid ixeddmen tamedyazt d yisura, neɣ tid ixeddmn aẓeṭṭa, i yesewwayen lqut deg uxxam…atg. Ma yella bedreɣ-d yiwet gar-asent iwumi rriɣ tajmilt, d Haǧira Ubacir swayen i texdem s yisem n teqbayli. Ma yella deg umaḍal s umata, tella yiwet n tmeṭṭut i yettwasnen aṭas deg uḥric-agi n tẓuri s wayen i d-teǧǧa. Tagi d Camille Claudel acku d nettat i yi-d-ijebden aṭas s leqdic-is ɣer wayen xedmeɣ.

  Kunwi s yinaẓuren n ufus, ahat tesɛam tutlayt s wayen i d-txeddmem? 

 Ih, nesɛa tutlayt deg wayen i d-nxeddem. Maca nesseqdac s waṭas tutlayt n usirem imi yal anaẓur yemmeslay-itt, acku llant deg-s tektiwin i d-yeskanayen abrid ɣer sdat. D win i d asirem. Yal tikti d lebḥer n usirem, yerna d tafat n ugdud. Yewɛer lḥal ma yella anaẓur yessusem. D yir aṭṭan ama i tmetti ama i netta d tmurt-nneɣ i yegzem ubrid. Anaẓur yufa-d iman-is weḥd-s. Ɣas yeččur wul-is, ur yezmir i kra, acku akken tebɣu teddu ddunit d awal i t-iɛiwnen ar taggara. Acimi? Acku yessen kan tutlayt n usirem d wid i d-yessemɣayen lebɣi. Ihi nekni ad neqqim d izamulen n tudert zeddigen, yal imɣi ara d-yeǧǧuǧgen deg-s i yella. Tamurt-iw nekk d asirem, tutlayt-iw d asirem. Tudert d asirem, taqbaylit d asirem. D asirem i d ddunit!

  D acu tessarameḍ ad tgeḍ s tikci-a n unqac d talaɣt? 

 Asirem-iw iban. Ssarameɣ kan taẓuri-nneɣ s yisem n teqbaylit ad tennerni, ad d-teffeɣ gar yigduden-nniḍen. Asirem-iw, ad nefk azal i yal anaẓur, imi d netta i d azamul n tayri d tlelli. A win yufan ad as-nexdem akk allalen i wakken ad yaẓ ɣer sdat. Ur ilaq ara ad as-nexdem aḍar deg ubrid-is akken ad yeɣli ɣef uxenfuc. Aql-aɣ lḥasun nessidir asirem bac ad yidir di yal yiwen deg-neɣ.

  Tanemmirt ɣef wayen i d-terriḍ. Yella kra i tebɣiḍ ad d-ternuḍ? 

 Tanemmirt a uletma ɣef yistaqsiyen-im. Ma d nekk ad ǧǧeɣ taẓuri-inu, ad d-tini awal-iw aneggaru, imi d nettat kan ara yerren i yal asteqsi. Tutlayt-iw neɣ taẓuri-inu d tajmilt i yal anaẓur. Taqbaylit d tasarut n tafat, yis-s kan ara nwali tudert-nneɣ ɣer sdat. Tudert i teqbaylit, tudert i yidles , tudert i tmeṭṭut taqbaylit. Acku d nettat i d tayemmat n ddunit.

<p style="text-align: right;"> Testeqsa-tt Kaisa Khalifi 

 
  
 Ddurt iɛeddan i yekcem ucennay ameqqran n teqbaylit, Taleb Tahar, ɣer ṣbiter n Tizi Uzzu, anda i t-mazal ar ass-a. Mebɛed mi yehlek aṭas n ssker acḥal d aseggas-aya, aṭas-a, yessekker-as-d lehlak-nniḍen : lehlak n wallen. Yebda usekkud n ucennay, la ineqqes ciṭ, ciṭ, d ayen i t-yessawḍen ad yekcem ɣer sbiter i wakken ad idawi allen-is. Xas akken lehlak-is mačči d ayen isehlen, meɛna mi yettwali wid i d-yerzan ɣur-s, ittanqas-asen uxemmen. Yenna-as Matoub :’’mi yesla ttewdeɣ, yenna-yi ad ssuɣeɣ, ad ak-d-naɣ leɛmer.’’ Ayen yessewhamen deg unaẓur-a, xas akken yehlek u daxel n sbiter i yella, maca iruḥ s Iɛezzugen yeḥder i tejmilt i as-yuɣalen i ucennay-nniḍen : Arezki Moussaoui. Daymi qqaren : ‘’win yebɣan, yeqqar amek, mačči ulamek !’’ Aya, yerna ccan akked lɛezz ɣer ucennay Taleb Rabah iwumi nessaram asejji s lɛejlan, mazal teḥwaǧ-it Teqbaylit, mazal ad d-yefk i tezlit taqbaylit. Tjmilt tameqqrant i twacult-is i yellan ɣer yides-is acḥal-aya tura, ladɣa tameṭṭut-is i nettaf yal tikkelt ɣer ɣur-s.

  
  Aɣmis n Yimaziɣen : amek i txemmem ɣer temlilit am ta ? 

  Mass Assad :  nwala lexsas i yellan deg tɣamsa neɣ deg teywalt s umata, ladɣa seg tama-agi n umawal. Ihi, nerra-t d aɣbel seg lǧiha-nneɣ u nenna-as ad d-nheggi tannant i yineɣmasen iqeddcen s tmaziɣt. Am wakken teẓram, zik ttimint-d kan temliliyin i yiselmaden n tmaziɣt. Nger-d tiɣri i yineɣmasen, usan-d azal n 100 deg-sen. Aya, d ayen yessefraḥen. 

  D acu n yiswiyen i tgam i tannant-a ? 

  Mass Assad :   deg tazwara, nebɣa d d-nessemlil ineɣmasen i wakke ad nẓer akk uguren i d-ttmagaren deg lxedma-nnsen, xas ulamma neḥṣa s wugur n umawal akked tenfalit imi daymi i d-nhegga kra n yisental seg tazwara. Syin, nebɣa ad d-nessufeɣ sya ɣer sdat yiwen udlis anda ara ilin azal n 850 d awal s tmaziɣt ara yeḥwiǧ yal aneɣmas deg umahil-is. Iswi-nniḍen, d asileɣ deg tesnarrayt n uheyyi n usali n tukkisin n yiḍrisen n tsekla tazzayrit n tmaziɣt.

  Anwi i d-yellan deg lmendad n tannant-a u amek i d-yella ufran-nsen ? 

  Mass Assad  : nessawel i yisdawanen akked wid iqeddcen deg uḥric-agi n tɣamsa, wid yesɛan, yakan, tirmit tameqqrant. Am wakken i d-nenced ineɣmasen iqdimen n tmazit. 

 Amawal-agi, ad d-yili s xemsa (5) n tmeslayin, meḥsub : taqbaylit, tacawit, tacenwit, tamẓabit akked tergit. 

  Tezmer tmaziɣt-agi ur tt-ifehhem yiwen. Ad tuɣal ‘’D tamaziɣt lfuṣḥa’’. I wacuɣer mačči yal yiwen ad yesneni tameslayt-is ? 

  Mass Assad :  akka tura, yal yiwen ad yexdem s tantala-ines, ad yexdem i yiman-is syin ad nruḥ ɣer usdukkel-nsent s umtawa n yimusnawen. Akka tura, win yekkren kan ad d-yesnulfu awal. Nekni, iswi-nneɣ d akemmel n ubrid i d-yebda Dda Lmulud deg uḥric-agi n umawal…

  Ɣef wanect-a, dɣa, anwi ismawen ara yilin deg tesqamut-agi n yimusnawen ? 

  Mass Assad :  akka tura d tasqamut kan n leɛḍil, yella deg Mass Benkhemou, Mass Bali syin ad d-nessiwel i yimusnawen i teɛna temsalt n yal aḥric.

  Awal n taggara. 

  Mass Assad :  tamaziɣt teḥwaǧ lehna. Teḥwaǧ afus n tallelt n yal yiwen. Tamaziɣt d lebni ameqqran armi d tura i nettaɛraḍ ad as-nesser lsas. Ihi, nebɣa lsas iṣeḥḥan.

<p style="text-align: right;"> Yesteqsa-t Hocine.M  

  
 I tikkelt tamezwarut, ‘’Cicnaq’’ yezzi-d i temnaḍin n Tubiret imerra. Iɣerbazen mmugren amenzu n yennayer akken iwata, yal tama acu i as-thegga. Yella yakan wayen i ten-yezdin, imi taɣlift n usegmi tuzen-d yiwen wahil ara yettwaxedmen, anda ara naf yiwet n temsirt icudden ɣer umezruy n yennayer d wayen i yezzuɣur d idles, d tadamsa, d aseḥbiber ɣef twennaḍt.

 Ihi, am wakken yettuɛeggen, d aɣerbaz alemmas Khales Hammouche n Beclul i yettwafernen i wakken ad tili deg-s tmeɣra s wudem unṣib. Da, ahil i yettwaheggan d amerkanti, imi ccɣel yettwaxdem akken iwata. Timsikkent, tsuma aṭas n yiḥricen ama n yiselsa, n wučči, d wallalen yemxallafen. Inelmaden, tettunefk-asen tegnit I wakken ad gen yiwet n temsizzelt n ddabex n uḍar, tayeḍ ɣef unadi yerzan amezruy n yennayer, tayeḍ-nniḍen ɣef wučči lɛali. Lḥasun, inelmaden imerra lhan-d d uxeddim, almi yuɣal uɣerbaz d annar i temsizla d unadi. Ass dɣa n umenzu n useggas n yimaziɣen, aṭas n yinebgawen i d-yusan. Amenzu, d anemhal n usegmi n Tubiret akked d tmarayt tamatut n tnemehla-agi, imḍebber n tnezzayt n Beclul akked d uselway n tɣiwant-a, amwekkel n yiɣallen n laman, inemhalen n yiɣerbazen-nniḍen d waṭas n yimawlan n warrac. Da, tameɣra temmed, imi aselmad n uẓawan i d-yesbedden yiwet n terbaɛt seg yinelmaden-is, ssedhan mačči d kra widen akk i iḥeḍren s tezlatin yeččuren d lemɛun. D ayen yeǧǧan Mass Mourad Bouziane, anemhal n usegmi ad d-yini:” akka i d asfugel s yennayer, imi nefka tagnit i yinelmaden i wakken ad d-beggnen tizemmar-nsen di yal aḥric.. D tarrayt ara ten-yeǧǧen ad ḥemmlen leqraya, ad walin aɣerbaz s wudem lɛali ad ttḥirin ad d-asen, mačči ad regglen seg-s “. Si tama-s, amaswaḍ n tmaziɣt yewwi-d awal ɣef umezruy n yennayer anda i d-ibeggen iswiyen n usfugel yis-s, anda amager n useggas amaynut ur yettɣimi ara kan deg seksu d uyaziḍ, maca ad truḥ tmuɣli mebɛid ɣer yiḥricen-nniḍen ara yeǧǧen amdan ad yesseḥbiber ɣef umezruy, ɣef tmurt, ɣef twennaḍt d yidles. Tasebḥit n umenzu n yennayer, d tasnawit Mohamed Boudiaf n At Leqser i yeswejden yiwet n tmeɣra s wazal-is, imi inelmaden, iselmaden d yimawlan sdukklen iɣallen-nsen i wakken ad ilin s wudem icebḥen deg usihar-a. Ula deg tama n Ain Bessem, Sour El Ghozlane, yennayer yella deg ttiɛad i wakken tameɣra terza Izzayriyen mačči yiwet n tama kan. Aya, nwala-t deg Tlemcen anda i d-tella tmeɣra taɣelnawt ɣer tama n Mostaganem… Deg Saharidj, d tafaska tameqqrant n umezgun i yettwaxedmen, imi ass n umenzu n yennayer i d-yella ufran n terbaɛt i d-yufraren deg umezgun. Ɣer tama n waya, d timsizzelt n tzabut deg tmaziɣt i d-yellan deg tɣiwant-a. Azal n 136 n yinelmaden n uɣerbaz alemmas i d-yusan ad ttikkin deg temsizzelt-a. D tanmehla n yimeẓyen d waddal n Tubiret, s lemɛawna n tin n usegmi d tesweḍt n tmaziɣt i yellan deg lmendad. Ulac tama yeqqimen deg tsusmi, imi ad naf deg tɣiwant-a, taddart n Yilyiten i d-iheggan yiwet n tmeɣra tameqqrant. Deg temsikkent, ad naf aṭas n yisufar n wučči, iselsa d kra n wallalen yuttusxedmen zik-nni, ama deg tyerza, deg uzeṭṭa neɣ imahilen-nniḍen. Ɣer tama n waya, yella-d yiwen n usarag ɣef umezruy n yennayer d wayen i t-yurzen ɣer uselmed n tmaziɣt. D taddart imerra i yettikkin deg tmeɣra-a. Yal amezdaɣ s wacu i d-iɛawen, d ayen yeǧǧan imḍebbren n twilayt usan-d s ṭṭaqa I wakken ad ḥeḍren i tfaska-agi daɣ ad snemren imezdaɣ n taddart ɣef useḥbiber-nsen, ɣef umezruy d leɛwayed. Deg Leɛǧiba, d sin n yiɣerbazen n uswir alemmas i yellan deg ttiɛad I wakken ad maggren aseggas amaynut s tmeɣra. Deg Tamra, Tiddukkla “Kafil El Yatim” akked “El Ihsan” i iqedcent akken iwata i wakken ad ǧǧent ass yecban wa d win n tmeɣra, n lferḥ d usfillet ɣer lxir d lehna. Ass n ssebt yezrin, d Mass Cherifi, lwali n Tubiret i yellan deg tɣiwant n Saharidj anda yefka arrazen i wid i d-yufraren ama deg umezgun neɣ deg tzabut. 

<p style="text-align: right;">   Smail. M 

 
  
 Aṭas n yiselmaden akked yinelmaden, n yal tama, i yesseqsayen ɣef udlis n tmaziɣt n uswir amezwaru deg uɣerbaz alemmas, win iwumi qqaren ‘’Tasuta tis snat’’.

 Kra deg-s (iselmaden), ɣillen d lexsas, wiyaḍ rran ṭṭlima ɣef yinemhalen, nwan d nutni i yestehzan. Acu kan sebba n waya, ha-tt-an deg yirebbi n wid-nni i ilaqen ad seḥbibren ɣef uselmed n tmaziɣt. Yuzzel wawal,d akken tamsalt, tcudd ɣer yir assaɣen i yellan gar wid i d-iheggan adlis-a akked tesqamut n uztazal d tɣuri-s. Neɛred ad nẓer sebba n waya, ad nẓer acimi ur d-yeffiɣ ara udlis-a ar tura, nesteqsa yiwen gar n yiɛeggalen n tesqamut n uktazal d tɣuri, yenna-d ’’ Tasqamut n uztazal d tɣuri, ur teqbil ara adlis-aimi ur iwulem ara i wahil n tsuta tis snat. Ayen yellan deg-s, dayen yellan deg udlis-nni aqdim. Ciṭ kan swayes yemgarad. Ihi, ɣef wanect-a i ur t-teqbil ara tesqamut, mačči akk ɣef wayen-nniḍen.’’ I wakken ad nẓer, diɣ, rray n wid ixedmen adlis, nessawel-as i yiwen deg-s, yerra-d ɣef wanect-a : ‘’adlis i as-nefka, iwulem. Ur neẓri ara i wacuɣer ur t-teqbil ara tesqamut-nni. Yerna wagi ad yeqqim kan d rray-nnsen, meḥsub d rray n tesqamut-agi tamezwarut. Adlis, ha-t-an gar yifassen n tesqamut-nniḍen ara t-iɣren, aql-aɣ la nettraǧu. Ayen yellan deg udlis, yettwakkes-d seg wahil unṣib n tneɣlaft n usegmi, ur yeffiɣ ara seg-s.’’ Akken yebɣu yili rray n wa akked wa, akken tebɣu tili ssebba i yeǧǧan adlis ur d-iteffeɣ ara, iselmaden akked yinelmaden, ha-ten-in mebla adlis n tmaziɣt, mebɛed 3 n smanat seg wasmi i uɣalen s aɣerbaz. S waya, zyada-nni i yernan i lweqt n uxeddim deg useggas (4 smanat), iruḥ-as akka tura i tmaziɣt ! Anda laqrar-is. Ɣef laqrar-agi, dɣa, nesteqsa amaswaḍ n tmaziɣt deg lwilaya n Tizi Uzzu, yenna-d :’’ad nesḥissef aṭas ɣef wanect-a imi i d-tella tuɣalin ɣer uɣerbaz mebla ma yewjed udlis n tmaziɣt n uswir amezwaru n uɣerbaz alemmas, tasuta tis snat xas ulamma adlis-a, d taɣuri kan n wahil unṣib n uswir-a. Zemren ad ilin aṭas n yidlisen i yiwen wahil’’ nesteqsa-t ɣef wamek ara qablen taswiɛt, ikemmel yenna-d :’’aql-aɣ akka tura deg tannant n yiselmaden ijdiden. Ad neɛreḍ ad nqabel taswiɛt akken iwulem imi zemren yiselmaden ad d-heggin i yiman-nsen ttawilat swayes ara slemden. Swaya, dɣa, ara nnaɣen tannumi i wakken ad tteklen ɣef yiman-nsen, mačči kan ɣef wiyaḍ’’.

 Sya ar tifrat n wugur, nessaram d akken tamsalt ad teqqim kan deg unnar n usegmi, d tamsalt n uselmed n tmaziɣt mačči d tamsalt gar yimdanen. Ladɣa mi ara yili wid teɛna tedyant-a, d imḍebbren ɣef uselmed n tmaziɣt deg lwilaya n Tizi Uzzu. 

<p style="text-align: right;"> H.Moula  

  
 Yuɣal yettwajerred unɣiman (suicide) nniḍen deg Tsexriwt! Ma yella tamettant (lmut) i d-irezzun s yiman-is ɣer umdan tuɣal d tannumi, ulama tgellu-d s terẓeg d yimeṭṭi, tin i d-yettawi umdan i yiman-is mi ara iɛemmed ad yeg talast i tudert-is, tezga d tarehbanit, tessemɣay tuggdi d ttuḥid deg tmetti. Am wayen i d-yeḍran, dɣa, ussan-a iɛeddan deg taddart n Rrif, taɣiwant n Tsexriwt, i ibeɛden s wazal n 60 n yikilumiṭren seg waɣir n Bgayet. Fejɛen yimezdaɣ n temnaḍt-a mi slan amek yemmut yiwen n yilemẓi bu 19 n yiseggasen i iɛellqen iman-is ɣer tzemmurt, ɣef wakken i d-yenna Uḥuddu aɣerman (Protection civile) n Bgayet. 

 Ayen i d-yernan ugar n lḥir i lɣaci d mi d-iḍerru wannect-a n yinɣimanen deg tama-a n Rrif, almi tuɣal d tamezwarut ideg i d-llan yibaxixen s waṭas iseggasen-a ineggura, ladɣa ilindi. Rnu, ɣef tmuɣli tamatut, mačči d timmuhbelt i d-yettilin deffir waya akken ad yezmer yiwen ad d-yessefhem taluft s wudem isehlen. Ɣef waya, ilaq ad d-nini ugur-a inmetti (social) yeḍḥa-d iɛum idum, almi i d-yettḥettim ɣef yal yiwen ad d-yefk tikti-s. wissen ahat ad d-yefrir ugmuḍ, yelha ɣas azuḥ.

<p style="text-align: right;"> Mhenni Khalifi 

  
 Ur ‘’ttɛeṭṭilen’’ ara ad ciren aseḍru n yiwen n uhil n 800 tnezduɣin, tid i umi ttinin kerru-azenzi (AADL), deg tlemmast n tɣiwant n Tubiret, i d-yenna, ass n larebɛa, lwali, Nacer Maskri. Seg kfant tezrawin akked ufran n teṛmisin akken ad sseḍrun asenfar-a n 800 tnezduɣin (AADL), bḍan-tent ɣef sin yiḥricen n 400 iferdisen ara ciren war leɛḍil’’, i d-yessgzi, ɣer tama n yiwet n tfugla n usɣimi n uɣella amaynut n tdayrat n Yimecceddalen, Bouziane Derradji. Ttunefkent i tɣiwant n Ṣṣur Lɣezlan, 400 n tnezduɣin AADL nniḍen mazal tent-ciren seg tent-teǧǧa teṛmist taṭeṛkit, ‘’ihi ad nefren taṛmist nniḍen akken ad nezmer ad ncir, sya d afella, lebni-nsent’’, i d-yenna, Mass Maskri.<span style="white-space: pre;"></span>

<p style="text-align: right;"> APS 

  
 Taɣiwant n At Σissa Mimun i d-yezgan, deg ugafa n lwilaya n Tizi Wezzu, i yebaɛden azal n 15 n km yerna ideg llant 23 n tudrin, mazal tettidir iseggasen-ayi ineggura lexsas d ameqqran, deg yeḥricen d yisenfaren yemgarden n tudert tatert am lgaz n temdint.

 Taɣiwant-ayi yura deg unyir-is lḥif; acku ar ass-a n wussan mazal aɣbel n waman d lgaz n temdint ur yefri ara. Imi mazal aṭas n tudrin yeddren aɣbel-ayi, acku di tenaṣfa n useggas 2015 mazal ar ass-a werԑad yekcim ixxamen n medden, anida Leqrar-is ?.

 Aṭas n tudrin mazal tterağun lɣaci am win yettrağğun ayyur n Lԑid melmi ar d-ilal, yerna wa-ayi qqrib ad ibban ma d lgaz “ṛuḥ ay aԑrab ar tafsut», neɣ ahat fiḥel i tuddar n udrar n At Σissa Mimun. Llan-t kra tuddar seg-s bedan inmuhal neɣ lecɣacal n usԑeddi-ines am taddart Uqawej, taddart Ibussaden, taddert n Iɣil n Wuccen; d ayen i d-yeglan s wugur niḍen d win n yibardan, imi deg waṭas n tudrin-ayi ideg bdan inmuhal n lgaz n temdint, yella-d usekfel n waṭas yibardan yecban; abrid n Uqawej, d win n Laԑzib n Bugeni n Σmer, arnu ɣer-s abrid n taddert Iɣil n Wuccen. Llant kra n tuddar mazal werԑad itent-id-arran deg leḥsab-nsen am: taddart n Tḥanut, Tizi n Txarubt, Imqecren, Laԑzib n Bugeni n Σmer, Menԑem, Buṣwar…

 Imezdaɣ n tuddar -ayi arwan lḥif ladɣa deg utesmhuyt n tegrest, neɣ deg ussan n ccetwa, imi acḥal n tikkal i leḥun d likumiṭer i wakken ad awin taqqerɛat n lgaz, ama d aggefur neɣ d adfel, tikwal ttuɣalen-d ifasen d ilmawen. D ayen iten-yeğğan ad d-gren tiɣri yerna ad suturen deg wid teԑna temsalt ger-asen yimeḍberen n tɣiwant At Σissa Mimun iɣef yella ɣef uqarruy-is mass Aki Caban d Tanmehla n Imuhal Izuyaz (Direction des Travaux public). Ar melmi ara tedum akka, taɣiwant n At Σissa Mimun ad teqqim mebla lgaz n temdint? .

<p style="text-align: right;"> Ʃedwan Ʃebdelɣani 

  
 “Aneṣṣeb n tmaziɣt di tmendawt n tmurt d ayen ara d-yeglun s tifrat i waṭas n wuguren ideg tettidir tmaziɣt ass-a ladɣa di taɣult n uselmed. Ma tettuneṣṣeb tmaziɣt, labud ad d-ḍefren yisuḍaf-nniḍen  ara tt-iṛessin di tmetti, ara iḥettmen aselmed-is di yakk iɣerbazen n tmurt. Rnu ɣef waya, aneṣṣeb n tmaziɣt yezmer ad yili d tagnit i ara ireglen abrid i wid i d-yettarran yal tikkelt tuttra-nni ur nesɛi lmeɛna : S wacu ara tt-naru ?! S wakka tamaziɣt ad tesɛu tira-s tunṣibt i ara yezdin meṛṛa wid yettarun yes-s. Ma tuɣal tmaziɣt d tunṣibt d ayen ara yesɛejlen talalit n tkadimit taɣelnawt i ara d-ijemɛen meṛṛa imusnawen n tmaziɣt. Takadimit n tmaziɣt, d ayen ara s-yefken afud ama i uselmed-is d usemres-is di tmetti ama di tewnaḍt, di tɣamsa neɣ di tedbelt”.

<p style="text-align: right;"> Yugem-d awalen Mokrane.C 

  
 Iban d-akken tura, gar umeslay laked d tilawt; tilist muqret dayen kan. Ayagi yaɛna taneɣlaft n ttrebga i d-yenna-n, ɣas melmi kan, belli tamaziɣt « att-lemden deg 48 twilayin n t’murt nneɣ ». Ass-a, iban-d wagi d ttikerkas. Imi taneɣlaft n ttrebga tbeder-d timezizlin n-uxeddim yaɛna-n aselmed deg 3 yaḥricen n ttrebga: amezwaru, alemmas lakked tasenawit. Ayagi dayen yesefraḥen, imi neẓra belli iɣerbazen xuṣen-ten aṭaṣ n yiselmaden. Maca, ayen yaɛnan aselmed n tutlayt (ih tutlayt, neɣ amek?) n t’maziɣt ur yewwi ara aḥric yuklal iwakken ad ɣren warrac tutlayt n-imezwura nsen, yerna akken attesnefli. Dagi kan deg t’wilayt n Bgayet, ulac nnig n 15 imukan id d-tefka taneɣlaft n ttrebga i uselmed n t’maziɣt ! Ayagi ur yessefraḥ ara maḍi imezdaɣ n tama-agi, yagi isedawiyen (uniγersitaires) yesɛan « la licence » n t’maziɣt ! Wigi xedmen yiwen ubeddi (Sit-in) zdat n tanmehla n ttrebga n Bgayet, ass-nni n Arim (Mardi) akken ad begenen lɣiḍ nsen ɣef uɣbel-agi. Ttameḥuqranit yewten tutlayt-agi i yes yemeslay Masensen, agellid n yimaziɣen. 15 kan imukan i uselmed n t’maziɣt, mači d lɛib ? Ma yella d tutlayt taɛrabt, taneɣlaft tefka-d azal n 191 imukan i uselmed-is. Ayagi iban d-acu-t: d ttasertit n-uɛerreb ; la akkin, la akka ! Sya, adabu yeqqar-d: Tamaziɣt att-uɣal ttutlayt tunṣibt, syagi nniḍen, yugi ass-ifek allalen !! Aṭaṣ n yicenga n tutlayt akked yidles Amaziɣ i d-yeqqaren d-akken tamaziɣt « ur teṣiweḍ ara akken ad d-tuɣal d tutlayt tunṣibt, acku mazal-itt…meẓẓiyet » ! Ddin u qabac ! Tamaziɣt yesɛan luluf d luluf n yiseggasen, ass-a d « ttilemẓit »? Wigi bɣan waqil ad-nini kra n laɛǧeb ! Tasertit-agi n temḥuqranit i lmend n t’maziɣt iswi-ines d-asefcel n-uselmed n tutlayt-agi. Iseddawiyen « feclen » asmi ẓran belli llan kan 15 n yimukan i uselmed n t’maziɣt deg lwilaya n Bgayet yesɛan 52 n t’ɣiwanin !

<p style="text-align: right;"> Syphax Y. 

  
 Yiwet n tikkelt, Lḥaǧ Salem si taddart n At Yidir isuddes-d yiwet n tmeɣra n rcel. Issawel i yimeddaḥen ad d-asen ad zenzen lḥenni. Yuli Aɛmer Awmer d Saɛid Awdi si taddart n At Buɛli, yuder-d Muḥed u Saɛid n At Weɛrab d yimeddukal-is si Taddart Ufella, ruḥen-d ula si Tgemmunt Ukerruc. Mlalen deg uxxam n tmeɣra. Sersen-asen-d lmetreb, iččur d timellalin, lesfenǧ d uḥeddur. Syin, bdan yimedyazen, znuzun lḥenni. Ttawin-d isefra. Mi ikfa yiwen, ad yuɣal wayeḍ, ttemjadalen akken s yisefra alammi Saɛid n At Weɛrab ibda-d yiwen usefru:

<p style="text-align: center;">Iwtal illan di terga

<p style="text-align: center;">Tura ɛazmen ad d-ḍehren…

<p style="text-align: center;">Din indeh Aɛmer Awmer. 

<p style="text-align: center;">A syadi lemmer tfehmem

<p style="text-align: center;">Tezram-aɣ nekni d sidi-k

<p style="text-align: center;">Nekni d iḥeddaden ma tɛelmeḍ

<p style="text-align: center;">Nusa-d ad nečč aksum-ik

<p style="text-align: center;">Mi akka tesqewqiweḍ d iles-ik tettenḍeḍ

<p style="text-align: center;">Alda yeɣli ar icimi-k

<p style="text-align: center;">Ara tekreḍ ara tnedmeḍ d wayagi thedreḍ

<p style="text-align: center;">Ara takiḍ deg yiman-ik.

 Dɣa Saɛid n At Weɛrab iggugem, iruḥ issusem. Aɛmer Awmer d yimedukkal-is qerben ɣer lmetreb-nni bdan la tetten.

<p style="text-align: right;"> Ramdane LASHEB 

  
 Ulama kfan yimuras u llant-d tazwara n cutember tuɣalin tunsibin i uɣerbaz, thegga-d ddurt-a iɛeddan tdukkla tinmetti-tadelsant Asirem n Krun yiwen n uḥanu (atelier) n tira sɣur amalas Fares Idir. Ttiɛad-a, i d-yettwasuddsen deg taddart n Ayt Tɛisiwt taɣiwant n Ayt Smaɛel, yemmug ɣef teɣzi n kraḍ n wussan i warrac n ddaw 15 n yiseggasen. Deg uxxam n tdukkla, ufan iman-nsen warrac deg umaḍal-nniḍen n tmussni akked tɣara tamaynut n uselmed armi ḥulfan s wugar n tlelli akken ad senfalin ayen lqayen, ad siwḍen ad d-arun tiktiwin yelhan ɣef waṭas n tlufa. « Akken ma llan, ɛeqleɣ deg wudmawen-nsen amek i asen-yeɛǧeb lḥal. Ufan tagnit twulem-iten akken ilaq meskud d arrac i llan. Ula d asiwel siwilen-iyi-d s yisem-iw seg wakken ḥulfan nemqarab nezzeh. Walan-iyi-d d ameddakkel i yebɣan ad asen-d-yefk kra n wayen yelhan, mačči d aselmad n uɣerbaz i izemren ad ten-yewwet ma yewwi-d lḥal ». D awal n Fares Idir mi yekfa uḥanu i d-iga. Deg kraḍ n wussan-a, lemden warrac ayendin d tilufa i yerzan asugen, d wamek ara ldin abrid i tekti-nsen ad d-teffeɣ s timmadis ɣef tewriqt tacebḥant. Deg wass aneggaru dɣa, tella-d tɣuri n yiḍrisen s taɣect yeɛlayen, syin ttunefken warrazen n usebɣes i kraḍ n yimenza i d-yufraren. Am wakken i asen-yefka umalas tidlisin n tmucuha i warrac merra i yekkin deg uḥanu-a. « Si tama-w, ur zmireɣ ara ad agiɣ tinnubga n tdukkla i uheggi n kra n ttiɛad i warrac-nneɣ. Ihi teqqim-d kan deg ufus n yilemẓiyen n tdukkliwin ma bɣan ad kkren i uqeddic ». I iseqqef Fares awal-is.

  M. K. 

  
 Ass n umhad 07 seg yennayer imezdaɣ n Tasaft ugemmun xedmen yiwet n zerda , zerda-agi amek itt-xeddmen :ad yili yiwen umdan yebɣa ad iṣeddeq , ad yexdem lwaξda , ad iruḥ ad ad d-yaɣ azger neɣ ikerri ayen yenwa ad yali ɣer zzawiya n sidi ∑ammar ad yemsefham d yimawlan n temξemmert-agi ,ad as-zlun ,ad sewwen dinna lwaξda ad d-asen yimudan yettwamelken , ad ilin lexwan ( ixuniyen) ad cnun cna n ddin deg-s ttadren-d Rebbi , ttdekkiren, deξun s lxir i yimuḍan-nni, jeddben , deξξun i win d-ixedmen lwaξda –nni akken ad tt-yeqbel Rebbi , yerna at taddart akk ad d-asen ad ččen yerna ad ḥedren i wayen yettilin akk dinna deg zzawiya, yerna win yebɣan ad d-yas ad yečč ɣas ma d aberrani ulac aɣilif ; ixedem-itt tikkelt-agi yiwen d anesbaɣur ( d amerkanti ), yuɣ-d azger zlan-t dinna deg zzawiya , tezri ( tξedda ) zerda –agi akken iwata , s tumert s necraḥa d tagnit anida d-ttemlilin yemdanen ttmektayen-d abeξda imeɣban, d iẓawaliyin ur nẓer aksun ala deg lξid , xeddmen zerda ula deg zzawiyat niḍen : jeddi Mengellat yellan deg wat Mangellat deg Micli , Lḥağ Belqasen deg Wat yanni , Ccix Muḥend deg wat Ḥmed anida yenṭel dda lḥusin ayt Ḥmed (Micli) , Balwa deg Rğawna n Tizi Wezzu yerna qqaren-d lwaξda tesebξad lmuṣiba , ama i win tt-ixedmen , ama i wat taddart ;zerda melmi i tebɣiḍ tella mačči kan deg tξacurt, am tmecreḍt i,mazal leqbayel ṭṭfen deg wansay-agi , d ayen yesefraḥen ulac wini izemren ad yettu ansayen-nnaɣ d agerruj ur nettfakka, llan ad ilin ilaq ad neseḥbiber fell-asen.

<p style="text-align: right;"> Zakia Ben Yahia 

  
 Aït Yahia Moussa, d tamurt n ugrawliw ameqqran Krim Belkacem i d-icetlen deg lejdud-is imi ula d nutni ddan d Fadma n Soumer akked El Mokrani. Xas ulamma txelleṣ ‘’adrar s yidammen-is’’ s uqbel lgirra-nni 1954 (ugar n 1000 n yimeɣras), meɛna yezga uḍad yessewɛad-itt ula seg timunent ɣer da, tkemmel tettwaɛzel. ‘’Ula d Boumediene, yessen tama-agi, axxam, axxam. Yezga d leḥris fell-as’’. I aɣ-d-nnan. Lɛerc n Aït Yahia Moussa, yettabaɛ taqbilt (conféderation) n Yiflisen n Umellil. D taɛessast ɣef tewwura n tmurt n leqbayel, akken i as-qqaren.

  Takerḍa n Aït Yahia Moussa 

 Tezga-d tɣiwant n Aït Yahia Moussa ɣer unẓul/umalu n lwilaya n Tizi Uzzu, seg usamar, tella Tirmitin, seg Ugafa, tella Boumerdes d Naciria, ma ɣef unẓul, ad naf Draa El Mizan d Maâtkas. Zedɣen deg-s ugar n 21000 n yimdanen. Ɣur-s16 n yiɣerbazen imenza, 4 n yiɣerbazen ilemmasen d yiwet n tesnawit i yettwabnan deg useggas n 2010. 

 Zik-nni, tella tama-agi d tiẓgi n yiɣersiwen. Aya yettban-d s yismawen n yimekwan i yellan din, amedya : amalu n wayrad (izem), tagnit n wayrad, asif n tsedda, lɛec n yisɣi, lɛec n ufalku…atg. Akka tura, zint-as-d snat n tẓegwa i tɣiwant n Aït Yahia Moussa, tiẓgi n Boumehni d tiẓgi n Sidi Ali Bounab anda ara naf aṭas n leṣnaf n yimɣan d isekla, yecban : akerruc, abelluḍ, akalitus, asisnu, aḥeccad, azzu, ilugi, axlenǧ, adles, amezzir…atg.

  Isem Aït Yahia Moussa 

 Zik, Aït Yahia Moussa, semman-asen Yiṭerkiyen, Oued Ksari. Syin rran-t Yiṛumyen Oulad Yahia Moussa. Deg taggara, kkren-d yimeẓdaɣ, rran-t Aït Yahia Moussa.Ɣef yisem-a, nnan-aɣ-d snat n turdiwin. Yiwet teqqar-d d akken yekka-d seg yiqriben n Sidi Ali Moussa n tama-agi n Maâtkas. Ma d tayeḍ, tenna-d, yekka-d seg Yahia Bacha n Lezzayer tamanaɣt. Ma d isem Iflisen n Umellil, d tanmegla ɣef Yiflisen n Yilel (lebḥar). Umellil, yezmer yekka-d seg wawal amellal, neɣ akal (akal amellal). Iflisen, ɣef wakken i d-nnan, imezwura-nsen d (les pirates ?) imi i d-kkan ula d nutni seg lebḥar. 

  Amezruy d tmetti. Tadyant n 06/01/1959 

 Ɣef wakken i aɣ-d-yenna Mohamed Seddiki, nnejmaɛen les colonels Amirouche, Si El Haouès d Bouguerra deg Jijel i wakken ad ruḥen ɣer Tunes. Ass-nni, Ali Kafi ur d-yusi ara. Ihi, mi d-uɣalen, Amirouche akked Bouguerra bɣan ad kemmlen axeddim gar lwilaya III d lwilaya IV. Acu kan mi d-wwḍen ɣer tama-agi, yuɣ lḥal Fransa tceyyeɛ-d ugar n 30 000 n yiɛeskriyen zzin-d akk i temnadt-agi, yettwahegga-d leḥris-a seg wass n 05/01/1959. Yeḍra-d umennuɣ d ameqqran, azal n 385 n yimeɣras i yemmuten ass-nni. Tessexdem Fransa ula d Napalm. Ass-nni, d tilawin i imeḍlan imjuhad-nni deg tesrafin. Ass-nni, diɣ, i yemmut le capitaine afransis Grazziani, winna iɛuqqben (le tortionnaire) n Djamila Bouhired. Ar ass-a, mazal yella-d usteqsi ɣef wamek teẓra Fransa d akken Amirouche d Bouguerra ad d-ɛeddin syin. Amek d le général Raoul Salan s timmad-is i yellan ɣef uqerru n umennuɣ. Ass-nni, Amirouche d Bouguerra ur kemmlen ara abrid, menɛen deg txezzabit, acu kan 3 waggur umbeɛd (29/03/1959), ɣlin deg tayeḍ deg Boussaâda. 

   Tadamsa 

 Mechuret temnaḍt-a s waṭas n leswaq : ssuq n Draa El Mizan, ssuq n Boughni, ssuq n Tmezrit, Ssuq n Mkira, acu kan win yellan d amugger gar Yigawawen, Iflisen n Umelliln d Maatkas, d ssuq n Ttlata. Zik, deg ssuq-a, ferrun ula d tilla yellan gar leɛrac. Ssuq-a, yella d tawwurt n lwilayat n usamar. Am wakken yella,diɣ, d timlilit i Wat n yidles, n tmetti d tsertit. Yella yettnuzu, deg-s, ula d leslaḥ. Mmlalen acḥal n tikkal yimeɣnasen n yikabaren PPA/MTLD. Syin akkin, kksen ssuq-a, rran-t ɣer Oued Ksari (Asif n tqesrayin=iẓra). 

 Tebna tfellaḥt-nsen, s umata, ɣef uzemmur, tineqqlin d ubelluḍ. Ma d ayen yeɛnan taẓuri, ad naf ayen icudden ɣer usran : iḍellaɛen, timedwasin, tiqecwalin, tigertal…atg imi iget wummad deg tama-agi. Xeddmen ula d talext, taẓerbit d usebbaḍ.

  Taɛekkazt n Aït Yahia Moussa 

 Acu kan ayen yeṭṭfen taqacuct deg tdamsa, d lxedma n tɛekkazin. Amahil-a, xeddmen-t akken ma llan : yal wa ixeddem taɛekkazt-is ; yal tasuta tettaǧǧa-tt-id i tayeḍ. ‘’Nekk s tɛekkzin i kemmleɣ leqraya-inu. S lxedma n tɛekkzin i aɣ-d-sekkren yimawlan-nneɣ’’. Akka i aɣ-d-yenna Moh.M i yellan akka tura d aselmad n tmaziɣt. Nerza ɣer uxxam n Amar Redouani i ixeddmen akka tura amahil-agi s waṭas. Xas ulamma tenqes ciṭ lxedma ɣef zik, akken i d-yenna, meɛna mazal-it yeṭṭef deg umahil-is s nnif d lḥerma. Tiɛekkzin n Aït Yahia Moussa, wwḍent ɣer yal tamurt : Lmaruk, Tunes, Sureya, Ṭelyan, mebla ma nudder-d lwilayat n Lezzayer. Ɣer yimezdaɣ n tama-agi, taɛekkazt d azamul ameqqran yecban taneggḥelt ɣer uqbayli. Tettuqader, tettɛelliq ur tettrussu ara kan akka. Ula s Mohend Ou Mhend, yettawi taɛekkazt u yessefra fell-as. Aṭas i yefkan azal i tɛekkazt, nezmer ad d-nader : Charlot, Gandi, Jean Jaques Rousseau…atg. Zik, deg ssuq, mi yerfed yimsewweq taɛekkaz, ḥṣu-k-id yella kra yeḍran. Ula d Ccix Aheddad, asmi yendeh s umennuɣ, iḍegger taɛekkazt u yenna : ‘’icenga-agi, ad ten-nḍegger akka’’, yewwet taɛekkazt ɣer lqaɛa. acu kan yuɣal yenna-as :’’meɛna taɛekkazt-a, ur tt-neṭṭeggir ara.’’

   Idles : Axxam n tmussni  

 Axxam n tmussni d tazeqqa i yerra yiwen urgaz d amekkan i tmussni. D amekkan n yidles anda ttemlilin yinelmaden, iselmaden d inaẓuren i wakken ad snernin timusniwin-nsen neɣ ad mudden kra deg-sent. Yal wa d iswi-ines xas ulamma iswi agejdan, iban ɣef wakken i aɣ-d-yenna Mohamed Meziani, d aselmad deg uxxam-a: ‘’d aseḥbiber ɣef yidles d leɛwayed-nneɣ. Annar, bdan la tettawin wiyaḍ. Keccment-d tiktiwin tiberkanin. Ihi, axxam n tmussni, nebɣa ad yili d tiririt i wid yettruẓun deg-neɣ, wid yettruẓun tamaziɣt. Aselmed n tmaziɣt, dagi, mačči d aḥerfi. Nebɣa ad as-nefk udem usnan. Ma ɣef tikti n uxxam-a, yenna-aɣ-d bab-is, Ahmed Amrioui : ‘’ala nekk i yeɣran gar watmaten-iw. Fransa tebbumbardi axxam-nneɣ, nekk lliɣ meẓẓiyeɣ. Yemma, yegzem-as ufus, yiwen gma yejreḥ deg uqerru, wayeḍ yegzem-as uḍad. Ihi, yekker baba yefreq-aɣ : yal wa iwumi i t-yefka. Nekk, ɣliɣ-d ɣer umeddakel-is deg Laɛzib n Zaɛmum, sɛiɣ zher ɣriɣ. Syin, wwiɣ-d BAC, ruḥeɣ ɣer L’Allemagne. Uɣaleɣ-d ɣer Lezzayer, meɛna uɣaleɣ qqimeɣ dihen. Mi walaɣ lferq yellan gar leqraya n zik d tin n tura, ladɣa, leɛǧen-nni n yiseggasen n1990, tergagi-d tasa-w. ihi, yal mi ara d-aseɣ ɣer tmurt, selmadeɣ arrac n twacult-iw, syin d lǧiran-iw. Akka armi temmeɣ ɣer taddart. Syin nexleq-d tazeqqa-agi iwumi nefka isem ‘’Axxam n Tmussni. Nebɣa ad d-nbeggen d akken arruplan, ur tettafeg ara s lqedra n Rebbi, yella wayen i tt-isaffagen, tella ssebba’’.

 Llan tiddukliwin-nniḍen iqeddcen deg uḥric-agi n yidles am, Iwiziwen, Tiɣri, Tarwa n Krim…atg.

  Addal 

 Yal aseggas tettili-d yiwet n temlilit tameqqran n ddabex uḍar anda ttilint, qrib akk tɣiwanin n lǧiha-agi. D timlilit i d-yessemliliyen luluf n yimferǧen deg yimuras n unebdu. Aït Yahia Moussa, tesɛa tarbaɛt JS Aït yahia Moussa yetturaren deg telɣuɣa n lwilaya n Tizi Ouzou. 

  Lɛerc n Aït Yahia Moussa d Maâtkas 

 Zik-nni, mačči d tikkelt, mačči d snat i tekker gar Maâtkas d Aït Yahia Moussa. Tessaweḍ-iten teswaɛt armi ttemlaqaben gar-asen, u snulfuyen-d timucuha anda yal tama tgezzert deg tayeḍ. Acu kan, tuɣal teɛya cedda, sefran-ten yizemniyen u reṣṣan tablaḍt d limara n umtawa-nni, syin xedmen deg umekkan-nni taxxamt mazal-itt ar ass-a. ha-ten-in kra n cwal. Nnan-d ula d Hmed Oumerri, ggan-as tilisa, ur tent-id-ittzeggid ara. Yettruḥu-d, iḥemmel ad yessew lqahwa deg lqahwa n yimawlan n Krim meɛna ur t-ttaǧǧan ara ad izegged tilisa. D nutni i as-tt-yettawin ɣer wanda yella. 

  Ttnaɣen ɣef waggur 

 Mi twala yiwet n tama aggur ɣer tayeḍ, ad tekker ad terfed leslaḥ, ad truḥ ɣur-s ad as-tini :’’err-iyi-d aggur-iw’’ axater tella tettwali-t uqbel deg yigenni-ines. Akken ara ɛeddin wussan, aggur ad d-yuɣal ɣer tama-nni-nniḍen. Syin ad kkren, diɣ, wid-nni-nniḍen, ad ruḥen i wakken ad d-rren ‘’aggur-nsen’’. Ihi, ttkemmilen-tt kan akken.

  Amgud d ugḍi 

 Nnan-d, yiwet n tikkelt iruḥ yiwen seg Aït Yahia Moussa ad d-yawi tislit seg Maâtkas, meɛna ur tezyin ara. Mi wwḍen, kkren nnan-asen-d Wat taddart-nni :’’lukan ad teẓrem, acekk-it umgud-nni i awen-nefka !’’. Dɣa, rran-asen :’’lukan ad teẓrem agḍi i as-nhegga’’. Axater ula d isli-nni, cewya-t kan.

  Kra n wudmawen 

 Krim Belkacem : ilul 15/12/1922 deg Aït Yahia Moussa, nɣan-t ass n 18/10/1970 deg Francfort. D netta i yestenyan les accords d’Evian.

  Le capitaine Si Moh Nachid d Talah Mohamed :  d imjuhad

  Amar Belkada, Arezki Batatache, Moh Oukaci, Hocine Said Ouali,Omar Fettmouche :  d inaẓuren d imedyazen. 

  Ali Amrani, Tifaoui, Zerrouki :  d inaddalen

  Deg taggara, ad snemreɣ imeddukal :  Moh Meziani, Amar Laoufi, Moh Seddiki, Ahmed Amrioui d Amar Belkada.

<p style="text-align: right;">  Hocine.M 

  
 Amuli n umenzu n unbir ɣef tewwura. Aḥerkal n yikabaren isertiyen yella di demma. Qarren deg ussan-a ad yeffeɣ rabul d tiɣri ara yefkan anzi i tiɣri temenzut n unbir.   Adabu( ula d netta) di lmedad. Wid yettwalin akken nniḍen qaren  yella di neqma. Kečč d nekk anida neẓra ?

 Nutni( adabu d ikabaren yetturaren deg yiwen wannar)  s yihin nekni( yellan berra n unar)  syagi. Nutni ttmeslayen nekni nesusem. Nutni ttemxaṣamen, nekni nettwali. Fellaɣ i tebna ( xerṣum akka i yettmaslayen) xas deg umɛaber-nsen nexḍa. Dihin( deg annar-nni deg tuuraren)  wa yettadi-tt, wa yesenqer-itt.  Nekni ( yellan ɣef tama) nezga nettwaṭef. Nettaṭef wakali. Lazuq yurza  iles. Lqid yurza ifaden. Amendil yesbur ɣef allen. Nutni( s wawal)  ttemyawaten nekni( s tidet) nezga  nɣeli. Yella ugajdur,   yella wayen yugaren agejdur. Agejdur yugaren yal agejdur d agdud yemuten uqbel ad yilli.

 Acu deg yemgared umenzu n unbir n wass-a ɣef win yiḍeli? D imdanen am nekk am kečč id as-yellan i  lmendad i wunbir 1954.  D irgazen am nekk am kečč is yegan afud i tagrawla.  D tillawin am ta ma tihin is yegan tebɣest i umenuɣ. Werǧin nekra-d igrawliyen si tmura n berra. Igrawliyen yellan frurind di tmurt-a.  Mɣind deg akal-a. Turew-iten-id tɛabuṭ  n tihin neɣ n tina.  

 Llulend gar-nneɣ , ddren  yid-nneɣ.  Gar tesɛa-nni (9)  id yasaɣen times n lfetna  id yeglan s  twefɣa n uṛumi si tmurt , ala yiwen i mazal yedder. Wiyaḍ teččaten yak tmattent. Maca temgared sseba n lmut-nsen. 

 Ben Boulaid, Larbi Ben Mhidi, Didouche  Mourad, ttwanɣen di lawen n ṭrad, s uffus n urumi. Rabah Bitat, Benbela muten s lmut n ṛebbi deffir timunent. Khider, Krim Belkacem, Mohamed Boudiaf iten-yenɣan d atmaten. Ait Ahmed yettwenfa  (neɣ yenfa, akken id awen yehwa)  yuyes lewqam dayen.

 Ibab-aten n tagrawla( tesɛa-nni)  ala tlata seg-sen i-imenɛen ur muten ara  s lmut takarḍit. Tlata seg-sen ruḥen s leɣder.  Ttujegḥen ur iban ayɣer .  Ahat deɛwessu-nsen deg-nneɣ i teṭṭafer nekni yefkan affus , nekni yeqnen yir aggus , nekni s caɛb amekḥus armi id tegra  tmurt  gar ifasen n wid yedurin tili asmi akken  ɣellin yergazen! 

 Acu deg yamgared umenzu n unbir n yideli ɣef win  n wass-a? Iḍeli xas s leqla  n cci, xax tezmert txus di kulci , meɛna tella tella tasa. Tiyamatin-nneɣ , ibabaten-nneɣ umnen s umenuɣ id yellan. Umanen belli  d win( neɣ ala win)  i d-abrid yesufuɣen ɣer tilelli, ɣer lɛaz, ɣer uzdi n lqed. Sɛan tasa:  seblen tirwiḥin , ɛabben lɛtab id yeɣlin( taẓayt-is am akken qqaren : ala win yewten d win yettewten  i-yeẓran) , fkan ixfawen-nsen d asfel akken ad idiren wiyad deffir-sen ddew senjaq n tlelli, ddew leɛnaya n tmurt  n lejdud.  Ass-a kra tebɣid yella: alallen umṣiweḍ, tadrimt ,  iɣmisen, ikabaren… yella  kullec bexlaf tasa !

 Ass-a tiɣri ur telli ara ɣer umenuɣ imi( limer d lebɣi-k a yul) aqlaɣ baygar-nneɣ. Di tmurt-nneɣ, ddew senjaq –nneɣ, ddew adbu-nneɣ, ddew leqwanen-nneɣ…  Mača ( ttembedilen tirga , ttefɣen mxelfa)  ziɣ imi baygar-nneɣ :  teɣleb tiɣersi tafawet. Wagi ijebed wihin ikaref. Mi yedda wul  tasa tugi, mi tedda tasa ul yugi. Bubarek yeṭṭef ifaden. Facal yesgursel allaɣen , Tugdi tesgugem ilswen. Tadrimt( s ubezaɛ) tesluɣ ixfawen . Lbaṭel yezga-d ɣef miḥlal! Yenqedwa uxxam n tisas, armi nerfed lɛib d asenjaq nnig iqera. Amek id ixef-is?Sani akka teddun lecɣel? S anda akka ara awḍen lecɣel?

 Gar yideli d wass-a, aṭas i yemgaraden. Azekka ( amenzu n unbir) kra ad rzun ɣer tiqrabin n imeɣrasen . Din ad sersen timqunin n iǧeǧǧigen. Din  ad ɣren lfatiḥa. Din  ad sufɣen lewjuh ɣer igenni. S leḥrara n umekti  tilawin ( sut tasa yedren)  ad sufɣent tiɣratin. Mi yensa wayen-nni.  At iqera d ilmawen d amzizel ɣer  zradi. Yelha uɛabuḍ mi yeččur, ur as-qqar (a bu nniya) i limer  ad ifalaq!  A win yeččan yečča, ma d  wayeḍ  tarbut tekfa. Mi id uɣalen( s zradi n seksu s yecriḥen)  yal wa ad yeṣfed allaɣ-is. Ad ttun ayen iten-yewwin d wacu iten-yewwin. Lhir ɣer tatut yejhal ubeḥri-ines. Ččenččunen yidrimen d imaqranen akkin. Tikeryas sullin aɣebar di tikli. Win yedran, ma ur yesli ad iwali amek nzen yirgazen s yedrimen. 

 Yeḥnunef uẓawali? Awal yettawid tisedṣa limer allen( n win yettḥulfun) ur ttwalint ara ddel deg iberden. I ddel anaṣli ( win-a akken nneɣ) yenerna-d ddel id yekkan si tmura n wanẓul. Aten-nni deg zenqen suturen, sqiziben, ttḥallilen talqimt  n waɣrum di Lẓẓayer n umenzu n unbir . Zik(a smi akken..)  lqela tettwafer , ass-a tefɣed ( lqela-nni) s lejher. Zik xas tettwafer medden dlan ɣef uẓawali. Sefḍen fell-as lḥir , sefsusin fell-as iɣeblan.  Fkan-as amud akken werǧin fell-as ad yettwakkes sser. Ass-a leqla tettwafdeḥ. Xas tettwafḍeḥ, xas nettwali-tt deg berden mi tettneḍar maɛna  yiwen ur d yenni  acimi neɣ amek akken-nni? Nezzi  s waɛrur ɣef wid yenḥafen. Nuǧwed lḥif izelfen lhu, leḥnana, tayri, tirugza . Ass-a neqqen ɣer sɛya mebɣir tawant!

 Yettru  wunbir deg ass amenzu imi id yemkta amenzu n unbir  yellan s tidet d amenzu. Wama ass-a( nekni s iyanaten-agi)  yeɣunza-aɣ  ula d ussu! 

<p style="text-align: right;">Ait Slimane Hamid 

  
 Ddurt-agi yezrin, taγiwant n Wizgan, i ibaεden γef teγzi n 60 kms γef usammer n lwilaya n Tizi Uzzu, tesfaydi-d s tḥeccadt , neγ « L’ambulance Médicalisée », i d-tefka Tesbeddit n umyurar agreγlan n ddabex uḍar i imucaεen deg umaḍal Zinedine Zidane. Ass n 22 γuct 2016, tella-d yiwet n temlilit meqren di tzeqqa n leqdicat n uxxam n tγiwant n Wizgan, i d-ijemεen iεeggalen n tesbeddit n Zinedine Zidane, imḍebren n wammas d tγiwant n Wizgan, tiseqquma n tudrin, timahliwin yemgaraden, tawacult n tγamsa d waṭas-nniḍen.

 D tamesbanit n lxir i yesfarḥen aṭas imḍebren d yimezdaγ n temnaḍt n Wizgan, imi dayen ara-d-yeglun s lfayda meqren imir-a i yimezda&amp;gamma,; xerṣum i umuḍin i yettidiren ugur meqqren n lexṣaṣ n ttawil n uṣiweḍ seg yixxamen γer sbiṭrat. Si tama-nnniḍen, Mass Smail Zidane, baba-s n Zinedine Zidane i yellan d aselway n Tesbeddit-agi, yemesla-d s ttawil n tilifun i ugraw yellan ḥedren di temlilit, anda i yessarem dakken lemεawna-agi d lfal n lxir, ad d-teglu s lfayda d usirem i yimezdaγ merra n Wizgan. Akken i d-iger tiγri i yimezdaγ n Wizgan ad d-dduklen afus deg ufus, ad ẓḍen tagmat d tdukli gar-asen i lebni d usnerni n tmurt. Syin Mass Saâdi Toutou, aεeggal n Tesbeddit n Zidane, yefka tisura d lekwaγeḍ i Mass Mourad Bessaha, aselway n tγiwant n Wizgan s yisem n Zinedine Zidane, u yessarem d lfal ara d-yeglun s lfayda i yimdanen merra. Imḍebren n tγiwant n Wizgan rran tajmilt meqqren i Tesbeddit n Zineddine Zidane, i mazal txeddem lxir di ddunit sumata, xeṛṣum tamurt n leqbayel imi syin i d-yefruri uẓar n Zizou. Akken i rran tajmilt i Kamel Tarwiht i yeẓḍan lexyuḍ gar Tesbeddit n Zidane d yimḍbren n tγiwant n Wizgan almi i d-tesfaydi s lerbaḥ-agi.

<p style="text-align: right;"> Islam Bessaci 

<div style="text-align: right;"> 
  
 Agraw n Tdukliwin Tidelsanin n taddart n Yiɣil Naser i iteddun ɣer tɣiwant n Yiɣram, tama n Uqbu, yexdem yiwet n tirza ɣer sbiter n Uqbu i lmend n usfugel n wass amenzu n yennayer 2017, anda skecmen iɛeggalen n tdukliwin-agi lferḥ ɣer wulawen n yimuḍan i yellan dinna ass-nni n lexmis. Wwin yid-sen imensi n yennayer, seksu s ubiṣar, i asen-d-heggan i lmend n waya, wwin-asen-t i yimuḍan ɣer sbiṭar. Am wakken i asen-ferqen arrazen. D tagnit anda, diɣ, sferḥen arrac ur nesfugel yennayer deg yixxamen-nsen akked twacullin-nsen. S wakka, leqdic am wa i gant tdukliyin n taddart n Yiɣil Naser, ad yuɣal usfugel n yennayer d ass n tegmat, tdukli d leḥnana gar yimeẓdaɣ n yal tama n tmurt. 

<p style="text-align: right;"> B.Benhamouche  

<div style="text-align: right;"> 
  
 IḤIṬUSEN. Tetwassen aṭas s yisem n iḥeddaden. Zik, yella uxxam n tiḥuddeda yesɛa 7 n zzbari, izehher am teɣrast n tzizwa. Tugget n yimezdaɣ ttuɣalen d iḥeddaden, win yeɣran yeɣra, wayeḍ ad yuɣal d aḥeddad.Taddart-iw, ur telli d tameqrant, ur telli d tamecṭuḥt, d talemmast, maca tuget n yimezdaɣ-is ttidiren deg usamar n tmurt n Lzzayer, kra di tmurt n Fransa akked kanada. Taddart-iw tebḍa ɣef 7 n yigmamen: Annar, Taɣaza, Lḥara n at Aɛli, lɛezla, Agaraj, Lḥara n at Musa, Tabuccict. Tebɛed s yiwen n ukilumiter ɣef  tɣiwant n Buzgan. Ma tebɣiḍ ad tt-ruḥeḍ ɣer-s, ad tt-ɛeddiḍ Tabucict neɣ Agaraj. Ma tekkiḍ-d si temdint n Buzgan,akken kan ara tawḍeḍ s Agaraj, ilaq ad tt-berneḍ ɣef  zelmeḍ, ad  tt-ruḥeḍ ɣer Lɛezla, send ad tawḍed, ad t-afeḍ azamul n yimeɣrasen i yukan di ṭṭrad n 54-62. Mi tewweḍ-ḍ ɣer Lɛezla, ad tt-waliḍ aɣerbaz amezwaru, s yenna, ad tt-aliḍ ɣer Tɣaza, send ad tawḍeḍ ad t-afeḍ tala taqdimt, mi tewwḍeḍ ar tɣaza, ma tebɣiḍ ad tt-ruḥeḍ  ɣef yeffus ɣer lḥara n at Aɛli,  ad ttkemmleḍ ɣer tbucict. Ma tebɣid ad tt-ruḥeḍ ɣef zelmeḍ, ad tafeḍ lǧamaɛ ɣef yidis-is axxam n tiḥuddeda. Syenna, tzemreḍ ad tt- ruḥeḍ ar Wennar anida yella uḍummu n tadart. S yenna i d abrid ɣer tmeqbart id yezgan deg umkan iwumi qqaren lqern, anda tella daɣen tala iwumi neqqar :”tala n lqarn. S nnig lqern, yella uqacuc n lqern.Zik, yal tawacult tesɛa yiwen neɣ ugar n sin n yiḥeddaden. Deg tallit-ni, ulac icumuren di taddart, imdanen ttgallan s 7 n zzbari n Iḥiṭusen !Ass-a,  tbeddel teswiɛt, axxam n tiḥuddeda temdel tewwurt-is, yuli-t uɣebbar, ilmeẓyen n wassa, ɣunzan amahil-a n tiḥuddeda. Fernen ad menḍaren deg yiberdan, ad tekkin ɣef leḥyuḍ n taddart wala ad xedmen akken xedmen imezwura-nsen, ad ṭṭfen deg wansayen n lejdud-nsen. Yal ass, ad tt-cektin, ad tt-lummun zzher-nsen id ten-id-yesseɣlin di tmurt-a ideg neqqen tirga d usirem.

<p style="text-align: right;"> Bussaɛd Ḥemar 

  
 Ala anect-nni i ixussen Bgayet. Mebεed aneγluq n yiberdan n yal ass, d aneγluq n wallaγ i lebda. Tineggura-a, di kra n yiseččiyen (les restaurants) di Bgayet, uqbel ad ak-d-fken lmakla ad ak-d-ferqen iwellihen n ddin i d-yekkan si tmaneγt  Riyad deg tmurt n Suεidiya. Iwillihen-a yellan s tira neγ s umesli, amur ameqqran deg-sen fkan-d amek i ilaq ad yeddu umdan akked yessi-s d tlawin-is imi tameṭṭut, γef wakken d-nnan, ulac laman deg-s : ur tezmir ara ad teḥkem di lebγi-s ; ur sebber ara γef lḥağa ma tehwaya-as-d. Daymi i ilaq ad tt-εassen s leqreb di yal amekkan u di yal lweqt. Am wakken i d-yenna,di&amp;gamma,;  ccix i d-ifettun d akken ‘’La Saint Valentin’’ d leḥram ameqqran, ameqqran.  Am wakken neẓra, γer yisalifiyen lqaεa ur teddiwwir ara. Dagi nnan-d d akken mi ara tembbiwel lqaεa (tremblement de terre) d Rebbi i as-yennan ad tergagi i wakken ad d-yesduqqes imdanen u ad d-ibeggen lberhan-is.  Aya akk, ama d tira neγ d iḍebsiyen,  yettunefk d tukci ur yettnuzu ara.    

<p style="text-align: right;">H.M

  
 Ahat tura ugar n sa (sebɛa) n yiseggasen segmi tettwajerred deg yisenfaren n tɣiwant. Tamkardit n Ayt Smaɛel atan sebken lecɣal-is s wacḥal d ayyur tura almi qrib tettwattu. Ɣas ma yella, iban dakken, tamkardit-a tettwarǧa aṭas seg tal tama: mačči ala sɣur kra n yilemẓiyen i iḥemmlen taɣuri, wanag, ula seg yisɣuren iɣerbazanen (établissements scolaires) i ara sɛun taɣbalut s wazal-is seg wansi ara d-ssawaḍen idlisen iwatan i yinelmaden. War ma nesha, belli tamkardit ad tili daɣen d aɛwin n Tidukkla Tadelsant Adrar n Fad i yekkaten dima amek ara tessedles ilemẓiyen, ad ten-id-tesker deg tayri n tira akked tɣuri. Mi tettwaserref dayen tedrimt i yellan tettwar-as i tesga, ifares uselway n tɣiwant n Ayt Smaɛel tagnit, mass Ɛebdun Nasir, bac ad yessuter azal n tedrimt tayeḍ deg lwali n Bgayet ass mi d-yerza ɣer tɣiwanin n Yiderginen – Iderginen, Tasexriwt, Ayt Smaɛel – ass n 2 seg yunyu yezrin, swayes ara kemmlen yiqeddicen deg tebnayt-a i yeqqimen akken d tajmamt, skud ala iɣraben d sseqfat i yellan deg-s, umma aql-itt d ilem s tidet. Maca, akken i aɣ-d-tenna teɣbalut-nneɣ, ulac ssmamat i d-yeskanayen dakken ma texḍa taɣiwant n Ayt Smaɛel ad ttwasemmden yiqeddicen n temkarḍit-a. 

<p style="text-align: right;"> Mhenni Xalifi 

  
  Sneɛted anta i d-Iken Xadija i yimeɣriyen-nneɣ  

 Iken Xadija d tameṭṭut , id illulen deg tmurt n Lmaṛuk deg udarar n Souss id yezgan di tama n wadda(anẓul) n Lmaruk. Alaɣ-is yeldi i yal idles , yesfillit tamussni. D fad n tmussni i tt-yessawḍen ad tegmer tussna akked timuɣliwin icudden ɣer wayen yecqan amdan. Tudert-iw tṛuḥ d tira, acku tira nek ɣer ɣuṛ-i d tudert, deg-s i ttafeɣ abrid di tudert akked d amḍiq-iw di tmeti.

  Amek id tella tira n udlis-im «Iludi» turiḍ s tmaziɣt? 

 Adlis-agi, win is yellan di lmendad (deg uheggi ines) d yiwen umdakkel yellan d “infografist”. D netta id yessudsen tugna i tjellabt n wedlis yeddan akked lɣerẓa n isental yellan deg-s. Yuffa amek ara d yefk udem i yiḥulfan-iw . “Iludi” d taǧeǧǧigt n iḥulfan id meqqin s waṭas deg udrar anda id luleɣ di tama n Souss. Nekk seg wid yettaken azal ameqqran i tjellabt n wadlis acku d netta-t i d-lemri n wayen yellan d tira gar tiwriqin-ines. Armi yekfa yak cɣel-agi i fkiɣ adlis ɣer teẓrigt akken ad yennulfu.Ha-ten wamek id illul wadlis-agi yellan d tira tamenzut sɣuṛ tameṭṭut s tmaziɣt n tama n Souss.

  Sumata, acu n isental yeɛna udlis-im ?   

 Iludi yesɛa taḥkayt-is. Rriɣ a taru-ɣ s tmaziɣt acku liḥala n tutlayt-nneɣ tameḍrurt , tulwa abeɛda dagi di tmurt-iw. Awal-iw yeɛna iseggasen n 90 imi di tallit-nni tamaziɣt ur tesɛi-ara amkan–is di tmindawt n tmurt. Tella tettwaɛzel, di rrif i tt-rren yixsimen-is . Iludi tussa-d akken ad tini ala i wanect-a n tamḥeqranit, ala i wanect-a n lbaṭṭel. Di lawan-nni yal adlis neɣ aḍṛis ara d yilin s tmaziɣt d tiɣri tasertit mgal lbaṭṭel-nni id yezzin si yal tama ɣef yidles amaziɣ. Sumata d wigi id isental neɣ amazan n wedlis-agi. Maca ammud-agi n isefra iɛebba isental nniḍen yellan d asuden i ugama, i tudert, i tayri. Iludi yella diɣ d-asfillet i lehna ,i talwit am akken yella d addud ɣef taktiwin iceɣben tidmi n yal amdan di yal amkan di yal zzman. 

  Tamuɣli-m ɣef tasekla tamaziɣt di tmurt n Lmaruk, acu n wazal tesɛa di tmeti ?  

 Tasekla tamaziɣt tufa ixf-is taggara-agi di yal udmawen-is( ungalen, tullizin, tamedyazt, amezgun) maca d-ammuden n isefra id yeṭṭfen amur ameqqran n wayen id yettnulfun d idlisen. Tasekla agi tufa sṣḍa ɣer imeɣṛiyen imaziɣen n Lmaruk i tt-yettraǧun s ccuq, xas ulamma yewɛer nezzeh akken ad nessmed imeɣṛiyen s tutlayt-nneɣ . Aya yekka-d seg weɛzzal tettwaɛzel tmeslayt-nneɣ geddac n lesnin .Meɛna ay akken ibɣu yella lḥal, nezmer ad nini ass-a belli tagnit tebda tettibriz ɣef yidles-nneɣ , imi amraren gar imyura d imeɣṛiyen zḍan tura, ufan tadiwenit ara ten yessemlilen di sin .

  Amek tella liḥala n tsekla tamaziɣt di tmurt n Lmaruk, amek im id yettban yimal-ines ?   

 Agni n tsekla di tmurt n Lmaruk irekkem, aya yettban deg temliliyin yettilin s ddemma, deg inaw aɣelnaw yeɛnan tamsalt-agi . Deg isaragen id yettilin ɣef tira, tamedyazt, amezgun, ungalen ama di tzeɣwin neɣ deg allalen n umsiwed am radyu , tilibizyu. Nettwali aḥerkel-agi diɣen deg timziknin n wedlisen id yettilin di yal tama n tmurt akked diɣen deg tifaskiwin yeɛnan tasekla sumata. 

  Amek id liḥala n tazɣent n tsekla agi deg aɣmisen ? Meslayeɣ-d diɣen ɣef tiẓrigin di tmurt n Lmaruk.   

 Tazɣent taseklant ( critique littèraire ) ur telli ara akken i t-yebɣa lxaṭer. Ariḍa mazal txuṣ, mazal ur teddi ara tayet ɣer tayet akked d wayen id yettnulfun d idlisen. Imseɣaznen s tmaziɣt ur ɛumen ara. Asenqad n tsekla d acqirew id tewwi a nqazem akka ɣer zdat akken as nefk ammud i tasekla tamaziɣt , imi kra n win iqedcen deg annar –agi n tira yeẓra belli mebla aktazal, mebla tazɣent ur d tettili-ara tneflit n tsekla akken iwata. Deg ayen iccudden ɣer izrireg , tidet tqerreḥ imi ulac tizrigin s ddemma i tasekla tamaziɣt. Maca llant tiẓrigin yettɛebbin tasekla tamaziɣt ɣer tama n tasekla s teɛrabt neɣ s tafṛansist. Tuget n yemyura s tmaziɣt sufuɣen idlisen-nsen s ddemma –nsen( compte d’auteur) aya yeseḥzan ! 

  Akked d imrura n tamaziɣt yellan di Lmaruk amek id tettili tadiwenit gar-awen?  

 Akked d- imyura n tmaziɣt di Lmaruk nemyussan, acku llant timliliyin s ddemma i yezdin gar imyura n tmaziɣt ay akken tebɣu tella tantala tamaziɣt s wacu ttarun . Tamaziɣt d yiwen umrar yesddukklen merra imyura akked imedyazen s tmaziɣt. Mačči kan nettemlil, imi yella llufaq gar-nneɣ akken yal yiwen ad yeggem imeslayen seg umawal n yal tutlayt tamaziɣt . Amedya nekk yessawalen s tutlay tamaziɣt n unẓul n Lmaruk sexdameɣ diɣen awalen id yekkan seg tmaziɣt n tama n ugafa n tmurt. S wakka nesnulfuyed tutlayt taseklant iwulmen i tira n wungalen akked tullizin. Aya yella-d imi nezdi merra isegzawalen yecqan tamaziɣt. Acku di lbal-nneɣ tamaziɣt d tutlayt taɣelnawt mačči n tama agi neɣ tama –ihin.

  Akked imyura n tmurt n leqbayel, yettili umbeddel gar-awen?  

 Mlaleɣ-d melmi kan akked d yiwen umyaru aqbayli Mass Abderehman Hammam id yarzen ɣer tamdint n Casablanca, nemmeslay ɣef cɣel-agi. Acku ilaq ttra yellan deg tutlay tamaziɣt ad yifrir di tira-nneɣ. Ɣef aya nek akked tin iyi cban, ttagmeɣ-d di tira –inu si teqbaylit . Asirem-nneɣ d akken ad tili tadwilt deg ara nemlil merra akked imyura yettarun s tamaziɣt ama wid nneɣ neɣ wid n tmurt n leqbayel . Iban kan anect-a d afud ara yernu i yidles-nneɣ s-umata.

  D acu-t usirem n Khadija Iken?  

 Ayen Sarameɣ d akken imyura n tmaziɣt ad yall i yiswir-nsen. Akken ad qazmen icqiriwen id ttmaggaren ama di Lmaruk neɣ din ɣer-wen. Sarmeɣ s leqdic-nsen ad temlil tasa d wayen turrew, ad dukklen warraw n tmazɣa , ad iban yiṭij –nsen. Tanemmirt i uɣmis n imaziɣen iyi d yefjan nuba agi akken ad nawi awal ɣef tasekla tamaziɣt ama ɣer-nneɣ ama ɣer-wen. Azul-iw ameqqran i tmurt n leqbayel acku d amennuɣ n tmurt n leqbayel iyi-d yewwin ula nekk ɣer annar n imenɣi ɣef yidles –nneɣ akked tutlayt-nneɣ. 

<p style="text-align: right;">  Ait Slimane Hamid  

  
 Tamedyezt taqbaylit simmal ttlalen-d wid i tt-iḥemmlen ad tt-ḍefren, wid i d-yettmeslayen s ccbaḥa n wawal, neɣ s win umi qqaren asefru. Asefru ihi yessra-yas bab-is ad as-yili d tawwurt n wayen ixezzen deg wul-is, amedyaz i yezgan yettaru yessefray yessen azal n uqeddic-is d wayen yezmer ad d-yefk d abaɣur i tutlayt-is i yettɛebbi d anezgum n yal ass. Daymi yettili dima d win yebɣan ad d-yessken tamuɣli-s i wiyaḍ, ad tt-walin ad gzun anamek n wawal-is. D ayen i tga uletma-tneɣ tilemẓit Nurya Diri i d-ijemɛen ddeqs n yisefra, tessufeɣ-iten-id d ammud-is amenzu sɣur teẓrigin «TIRA Editions» deg tuber 2015. Azgen n useggas segmi d-yella wammud-nni gar widak nniḍen i d-yennernan send-is. Wid i t-yeṭṭfen gar yifassen-is yeɣra-t s lebɣi, ad t-yaf yeččur d isefra n uḥulfu, tuget seg-sen heddren-d ɣef lmeḥna d leḥzen, war ma nettu tugniwin n ṭṭlam i d-yesberebren fell-asen daɣen. Acku heddren-d ula ɣef lmut, , iẓekwan, idammen, iɣsan, akked wayen merra icudden ɣer tmedyezt taberkant imi d aɣanib-n i tettaru i tesmenyif Nurya ugar n wiyaḍ. Tenna deg usefru “ Imeṭṭi n meɣres”: 

<p style="text-align: center;"> <em>Imi tudert-iw tedrem Seg-i ur tettilim S lmut ad teddrem Gar nnger ara d-tilim</em> 

  <em>Ad cerrgeɣ tafekka n meɣres Ad snegreɣ ijeɣdan n tefsut</em> 

  <em>I tudert, lmut ad tessut Ad d-yeggri yimeṭṭi n meɣres…</em> 

 Ula d takcumi yezmer ad ten-yekcem yimeɣri xersum s drus n rray. Yettusemma ɣas ma ahat kra seg-sen s tiqsiḍin i ur nelli n tidet neɣ n tilawt iɣef ttwabnan am waṭas n yisefra niḥqa, wanag yezmer yiwen ad tent-yedder am akken ur d asugen, ur rgen akin seg tilawt. Aya ɛla ḥsab ayen i d-tenna tmeskart-is, i d-yennan daɣen dakken d annect-n i tt-yeǧǧan ad as-tefren azwel «Gar tirga d tilawt». I win d tin yebɣan ad fken afud i tmedyezt taqbaylit, i widak i tt-iɛecqen s nettat d temsirin-is, i wid iran ad d-aɣen ammud-a ad t-sɛun d ayla, atan yettnuzu tura deg temkarḍiyin n Bgayet di leɛḍil alma ires deg yidigan nniḍen, yella deg teẓrigin «TIRA Editions» daɣen. Afud ijehden i Nurya Diri.<span style="white-space: pre;"> </span> <span style="white-space: pre;"> </span> 

<p style="text-align: right;"> Kaysa Xalifi 

  
 Tiddukkla n yimedyazen d yimura n lwilaya n Bgayet, heggan-d yiwet n tmeɣra n ccna meqqren i lmend n usmekti n tmettant n unaẓur ameqqran Azeddin Berkouk, i d aɣ-yeǧǧan azal n 40 n wussan-aya. Yemmut taggara n waggur n yebrir, maca akken qqaren ulamma yeǧǧa-aɣ, yeǧǧa-aɣ-d. D tameɣra meqqren i d-yellan ass-nni n lhed, 04 seg waggur n yunyu 2017, seg 21h30 d afella. Tella-d deg umraḥ yellan tama n aUxxam n usqamu aɣerfan aɣiwan n Aokas. Ccnan deg-s ugar n 15 n yinaẓuren, yecban; Boudjemaa Agraw, Kaci Boussaad, Tanina, Foudlil akked Karim Khelfaoui, Mouzaoui Mouloud, Rabah Tamiti, Wissem d wiyaḍ merra. Am wakken, diɣen, i d-llant tnagiyin ɣef tudert d yimuhal n ufennan-agi, sɣur imeddukkal-is ifennanen.

  Ghani Amazigh 

  
 Akken ad d-tberreḥ s yisalli, tger-d, ussan-a iɛeddan kan, Tdukkla Itri Adelsan n Uqbu tiɣri i tikkin deg tfaska n tmedyazt tamaziɣt n Sumam, deg teẓrigt-is tis mraw d yiwen, ara yilin d tajmilt i sin n yimedyazen: Ḥmed Leḥlu akked Murad Reḥman. Tafaska-a, ad tili am teɛwaydit deg wayyur n duǧembre i d-iteddun, deg wussan 21-22-23 alama d 24 duǧember 2017. Win yebɣan ad yekki deg tfaska-a, ilaq fell-as ad iceyyeɛ kraḍ n yisefra yettwarun s tlatinit, s ttawil n uselkim, ɣer tansa-a taliktrunit: <a class="__cf_email__" data-cfemail="1165707c747568706b6523212026516870797e7e3f7763" href="/cdn-cgi/l/email-protection">[email protected]</a>. Aya send 30 deg wayyur n umbir. Ad yesseddu yid-sen kra n yisallen i t-yeɛnan, am yisem, uṭṭun n tilifun, akked tansa-s taliktrunit. Win iran ad yekki deg tfaska-nni, yewwi-d ad ixelles daɣen 500 n yidinaren.Yuɣ lḥal kra n win yekkin, ad tɛeddi tmedyazt-is tazwara ɣer tesqamut n umsizwer akken ad tefren igemmaḍ imenza. Dɣa d widak i wumi ara ssiwlen yiɛeggalen n tfaska iwakken ad ilin deg temzizelt. Ma d wid-nniḍen, zemren ad ruḥen, ad d-inin isefra-nsen. I ugar n yisallen ɣef tfaska, yezmer yiwen ad yessiwel ɣer wuṭṭunen-a n Tdukkla Itri Adelsan n Uqbu: 034 33 45 78 neɣ 0775 54 57 76. Tafaska-a, ad tili d tagnit dɣa i yimedyazen d tmedyazin, ma bɣan ad sbeɛezqen timenna-nsen, ad d-ssiwḍen iznan-nsen, awalen-nsen d yiḥulfan-nsen i bnan d isefra, s yimru d s yisekkilen n tutlayt tayemmat. D tagnit daɣen i temlilit d usqerdec n wawal gar-asen, akked umbaddel n tektiwin. Imi yal tafaska n tmedyazt, tettusemma d timlilit n yimedyazen. Ma d ahil ara d-yellin ɣef teɣzi n 4 wussan, ad d-tili deg-s timsizzelt n tmedyazt, ccna, isefra berra n temsizzelt, amezgun, isaragen, timsiniyin ɣef tudert Mass Ahmed Lahlou akked Mass Mourad Rahmane i wumi tuɣal tejmilt aseggas-agi, isenza s ubuddu n yidlisen, timsikniyin n yidlisen,…atg. Ma d ass aneggaru 24 deg duğamber 2017, ad tili tfugla n taggara (cérémonie du clôture) s tukci n yigerdasen n usebɣes i wid yettekkin deg temlilit-agi tis mraw d yiwen, am wakken daɣen ara fkan arrazen i tlala i d-yufraren deg temsizzelt n tmedyazt. Acu kan d arrazen imzumal (symbolique) kan imi iswi n temlilit-agi mačči d arraz, d asnerni n tmedyazt taqbaylit, ɣef leḥsab n yiεeggalen n tiddukkla-a tadelsant. Dɣa yal yiwen seg tlata-nni ara d-yufraren, ad as-id-suffɣen kraḍ-nni n yisefra swayes i d-yufrar d adlis (ama i umezwaru ama i wis sin neɣ wis kraḍ). Yetturaǧu i useggas-agi, uttekki n wugar n yimedyazen ara yemḥezwaren ɣef tlata n yimeḍqan imenza, ttasen-d s umata deg lwilayat-a: Tizi Uzzu, Tubiret, Lezzayer, Bumerdas, Blida, Sṭif, Tamenrasat d Bgayet. Kaisa.

  K./G.A. 

  
 <span style="text-decoration: underline;"> Isufar </span>

 1 n wamud n uwren areqqaq 1 n wamud n lfarina 1/2 n tɣenjwat n lqahwa n lmelḥ 1/2 n tɣenjawt n lqahwa n yiɣes n lkuca – udi -Zzit

 <span style="text-decoration: underline;"> Aheggi </span>

 Sxelḍet daxel n rubu awren, lfarina akked yiɣes. Rnut-as lmelḥ d waman yemmuzeɣlen alamma yuɣal d arekti afessas yesɛan leɣri, syin tɛerkem-t azal n 15’ i wakken ad yishil i lxedma-s. rret arekti-nni d takurin ara yawwḍen am azal n tmellat, tehnem-tent n wudi yefsin akked zzit u tanfem-asent azal n ssaɛa. Mmeslet takurt-nni, tehnem-tt n wudi yefsin akked zzit i tikkelt-nniḍen u suzret-as awren areqqaq. Ḍebbqet arekti-nni i wakken ad tuɣal d taɣezfant. Tehnem-tt s wudi d zzit, suzret-as awren areqqaq, daɣen, ternum tɛerkem-tt u terrem-tt d taqrist, anfet-as azal n 30’, syin tesewwem-tt. S tezmert-nwen

  Daya 

  
 Deg wass n 30 yunyu yezrin i d-yella umsegraw s wudem unsib ɣef tlalit n tiliẓri tazwawt tamaynut. Temmug temlilit-a n uberreḥ deg Canada gar wid akk i d-yessekren tikti n usenfar-a akked kra n yimeɣnasen d yineɣmasen. Iɛeggalen n termist-a TQ5, ɛeddan s nnuba sdat uzayez i iḥeḍren akken ad d-ssegzin iswiyen n usenfar d wayen akk icudden ɣur-s. Imi iqeddicen imenza, bdan yakan setta n wayyuren yakan. Ɣef wakken I d-nnan, ad yettwasbedd uxxam n tiliẓri-a tazwawt deg Montréal, tamdint yakk tameqqrant deg Canada deffir Toronto. Am wawal n unemhal amatu n termist-a Mass Saleḥ Swami i d-yemmeslayen tazwara ɣef tikti, i d-yenna d taqburt imi yal azwaw yessaram ad yesɛu tiliẓri d tazwawt 100%. Yenna-d, ilaq-asen ad qennɛen lɣaci, ad kkin s tikci n tedrimt akken ad yili wamek ad tbedd tiliẓri-a aseggas i d-iteddun 2018. « Ur nelli d takebbanit i usefti n tedrimt. Nekni d tarbaɛt tusligt. Maca isuḍaf n tmurt n Canada, ḥettmen-d ad d-iɛeddi yiwen seg kra n tiddiyin tideblanin». D kra seg wayen i d-yerna Mass Sawmi ɣef usnulfu n termist Taqbayllt TV. Mass Sawmi, isenned ɣef uḥraz n timunent n tiliẓri-a akked uwenneɛ n wahilen-is deg wakud. Ma yella d Mass Racid At ɛli Uqasi, imkellef s teywalt deg termist-a, yewwi-d awal ɣef wazal n tiliẓri-a d yimihiyen yellan, ma teqqim akka ddeɛwa. Dɣa nesteqsa-t ɣef wanda yewweḍ usenfar, yerra-aɣ-d: « Tura aql-aɣ deg usurif wis sin n usbedd n usenfar-a. Ad nessiwel ad d-nejmeɛ tadrimt n wazal n 450000$ sya ɣer duǧember, swayes ara d-naɣ agensa ɣef kraḍ n yiseggasen ». Ilmend n waya, “Tettwager ihi tiɣri i Yizwawen anda ma llan ad kkin s tedrimt, neɣ s tuɣalin d anaful (actionnaire) deg usebded n tiliẓri-a, tamezwarut deg umezruy ara yilin d taqbaylit 100 %”. Ikemmel yenna.

  M. K. 

  
 Ulamma ur tgerrez ara tdamsa n tmurt n Lezzayer deg yiseggasen-a ineggura, ladɣa segmi d-subbent ssumat n upiṭrol deg tmura n leǧnas, maca llan yilemẓiyen i yesɛan lebɣi, ladɣa wid i d-yeffɣen s yigerdasen seg tesdawiyin, ssawḍen ad d-snernin neɣ ad d-snulfun amaynut deg wakal n lejdud-nsen. D ameslay ɣef teldayt n kra n luzinat, n lecɣal yemgaraden, i d-yettilin seg tikkelt ɣer tayeḍ deg temnaḍin n Leqbayel. Ttwarnan-d i watmaten-nsen imezwura i asen-d-yebdan abrid. Dɣa, d ayen yessefraḥen s waṭas mi d-kkren deg wayyuren yezrin kra n yimdanen, yerna d ilemẓiyen, i wakken ad gren deg leqdic iwatan, am uselḥu n luzinat-nni, s tallelt n Tnegga taɣelnawt n uɛiwen i lxedma n yilemẓiyen (ANSEJ). Ma nefka-d amedya, ad d-nebder luzinat n uɛiwed n uplastik, neɣ ayen iwumi qqaren allus (recyclage), i yettwaldayen deg usamar n Bgayet deg tama n Saḥel, am temnaḍt n Melbu. « Segmi lliɣ d tamecṭuḥt, nekk ḥemmleɣ ad geɣ lecɣal n usizdeg n twennaḍt. Armi i d-yewweḍ wass ideg i d-ffɣeɣ seg tesdawit, s ugerdas yerzan aḥric n uplastik, dɣa xedmeɣ luzin. Ssarameɣ ad gen medden azal i tezdeg n twennaḍt-nneɣ, ad ḥebsen astehzi deg-s, acku asizdeg-nni ibeddu-d seg lɣaci n tuddar, send luzinat ». I aɣ-d-tenna yiwet n tlemẓit i yesɛan luzin n uɛiwed n uplastik. Imi mačči yiwen n ssenf n luzinat i yellan, yettwaldi ussan-a iɛeddan kan luzin n ccakula n tbexsisin deg taddart n Ṭiwal, taɣiwant n Wat Maɛuc. Ayen i d-yettaken ugar n tumert degmi aqeddic-a yettmagga s 70% n usafar n Tmurt. Afud igerrzen i yilemẓiyen-nneɣ. Nessaram ad ten-id-ḍefren wiyaḍ.

  Kaisa Khalifi 

  
 Deg uḥric-agi amezwaru, ad nwali tameddurt n umedyaz akked ciṭ n tezrewt n wayen yessefra

 Yusef U Qasi, ilul deg taddart n At Gwaret (ait Gouaret) deg Ubizar yettabaεen ɣer lεerc n At Jennad deg temnaḍt n Wagennun. Llan wid i d-yeqqaren belli yedder gar taggara n lqern wis XVIIe(17) d tazwara n lqern wis XVIIIe (18), gar-asen Lmulud At Mεemmer. Maca llan wid i d-yeqqaren belli ilul deg useggas n 1680, yemmut deg useggas n 1747, gar-asen Muḥmed Ґebrini. Yettuneḥsab Yusef U Qasi seg yimedyazen d yifṣiḥen imezwura i tessen tmurt n Leqbayel, ma mačči d amezwaru akk. Yeɣra am netta am tezyiwin-is leqran d tutlayt n taεrabt, yedder deg yiwet n tallit n laẓ d lexsas meqqren. Yella d amedyaz, d afṣiḥ, d amnay, d aḥeddad n wawal, d amussnaw daɣen, akka yerna ur nesεi ara aṭas n yisallen ɣef tmeddurt-is. D amedyaz, imi i d-aɣ-d yeğğa ayen din n yisefra, s yisental yemgaraden. D afṣiḥ, imi yella yettmeslay s yisem n lεerc-is n At Jennad akked lεerc n At Yanni. D amnay, imi yella ɣef waṭas n ṭṭradat d tnekriwin mgal tamurt n Ṭṭurk. D aḥeddad n wawal u d amussnaw, imi d bab n tmussniwin d tirmitin d rray. Yessen daɣen ad iwzen awal ladɣa deg yisefra, anida tella taluft meqqren d netta i tt-iferrun. Llan wid i d-yeqqaren daɣen yella d aneɣmas, imi i d-yekker mgal aεdaw Aṭṭerki, yugi ddel-is d lbaṭṭel-is. Am wakken i d-qqaren yella d amdan aserti d amɣar azemni. Yezzweğ d yiwet n tmeṭṭut ur neẓri isem-is wala tamnaḍt-is. Ma d dderya, llan wid i d-yeqqaren yeğğa-d kan tullas (ur neẓri ara acḥal), maca llan wid i d-yeqqaren yesεa mmi-s isem-is Ali. Zzman n Yusef U Qasi, yella d lweqt n yiɣil d ddre&amp;epsilon,; imiren tamurt n Leqbayel tebḍa d tiqbilin, d tuddar, d iderma…atg. Lεrec-is At Jennad, yella yettnaɣ d lεerc n At Qasi n Tamda, ussan-nni tamurt n Lezzayer tella ddaw n tecḍaḍt n Yiṭṭerkiyen. Yella d aɣella ɣef waṭas n yimenɣan i yexdem lεerc-is, ama mgal tamurt n Ṭṭurk, ama gar yiderma. (amedya n Ṭṭrad-is mgal Muḥend U Mussa Awagennun). Tanekra tamezwarut yerbeḥ mgal Iṭṭerkiyen ssebba mi ddukklent yid-s waṭas n tuddar, dɣa netta i d amezwaru deg lweqt-is i yessawḍen ad yezdi gar waṭas n tudrin i wakken ad tezdi tegmat gar-asent. Ur tessaweḍ ara tmurt n Yiṭṭerkiyen ad tekcem akal n lεerc n At Jennad, ala mi asmi yemmut deg useggas n 1747, yemmḍel deg taddart-is At Gwaret, deg tɣiwant n Timizar n Sidi Mensur, deg ladayra n Wagennun, deg n lwilaya n Tizi Uzzu. Snat n timawin ɣef tmeddurt-is: tamezwarut ur nesɛi ara tugna-s (tteṣwira-s), tis snat asmi yemmut yettwamḍel deg yiḍ deg tlemmast n teẓgi, yiwen ur yeẓri anda yemḍel. Imi tugad twacult-is ad naɣent tuddar fell-as, yal taddart tebɣa ad yemḍel deg wakal-is.

  Tamedyazt-is  

  Isental n tmedyazt-is 

 Tuget n yisefra-s, wwin-d awal ɣef yimenɣan-is neɣ wid n tmurt-is mgal tamurt n Ṭṭurk, gar teqbilin, gar leεrac (At Jennad akked Wat Qasi). Yessefra daɣen ɣef tebɣest, taflest, tagmat, amεezber gar-as d yimedyazen-nniḍen (Mεemmer Aḥesnaw, Muḥ At Lemsawed), yessefra diɣen ɣef tağğalt, am wakken yerna yudder-d yiwet n teqcict deg yisefra-s isem-is “Zineb”.

 Kra n yizwal n yisefra-s:

 •Ismawen n ddurt: ttlata, lexmis…

 •Imenɣan: akked Wat Wgennun, akked Wat Yanni, akked Wat Uɣalis, kkret ad tewtem…

 •Isefra-nniḍen: mmi-s tağğalt aras, aseqqif-nni i deg ttɣiman, bu uzegza, tabzert…

  Amεezber gar-s d yimedyazen-nniḍen 

  Amedya gar-as d Muḥ At Lemsaεwed 

 Muḥ 

 A dada Yusef ay ungal1 Ay ixef n lehl-is Tecbiḍ ṭṭaleb n lersal 

  Iɣran di Wedris Ul-iw fell-ak d amaεlal2 Ur nessefruy seg yixef-is

 Yusef

  Cebbaɣ wi ur nekkat uzzal Icmet wagus-is

  Am win isennden s uffal

  D win ay d lettkal-is

  Neɣ afṣiḥ deg lmital

  Ur nessefruy seg yixef-is

  Tadyant n umεezber-agi 

  Iruḥ yiwet n tikkelt umedyaz Muḥ At Lemsaεwed seg At Yanni, ɣer Yusef U Qasi ɣer Wat Jennad, i wakken ad iḥfeḍ wa ad yissin sɣur-s tamedyazt. Mi yewweḍ yenna-as-d Muḥ asefru-a, dɣa yerra-as-d s usefru yecban wina, ladɣa deg talɣa d tmeɣrut.

  Agzul n yisefra-agi  

 Win n Muḥ Win n Yusef

 Yeḍleb Muḥ s leqddar di Yusef, Icubba-t Yusef ɣer win ur nesεi

 azamul n tmedyazt cwiṭ n ara tabɣest, ur yezmir i yiman-is,

 tmussni. Iserwes-it ɣer win yerna isenned ɣer wayen

 yeɣran leqran deg Sidi Wedris, ur nesεi lsas. D win ur nessin

 Yettmeni limer ad t-yesεu d ccix-is amek ara d-isenfali ayen yellan deg uqerruy-is.

 <em> (… ) yettkemmil  </em>

  Adaoun Abdelghani 

  
 Ass n 18 deg meɣres 1962 i d-yella umtawa gar lḥukuma n Fransa akked lḥukuma n leɛḍil n tegduda tazzayrit, deg temdint n Evian-les-Bains deg tmurt n Fransa.Ṭrad, i idummen sebɛa n yiseggasen d uzgen, anda mmuten ugar n umelyun d uzgen n yimeɣras izzayriyen.

 Ihi, seg wass-nni i yeḥbes ṛsas u yebda yettban-d uzarug n tmurt n Lezzayer, xas ulamma tella tama tamṭerfit timselleḥt OAS i yellan mgal amtawa-agi. Tuddsa-agi, dɣa, i yenɣan Mouloud Mɛemmri d 5 n yimeddul-is deg Lezzayer tamaneɣt ass n 15 deg meɣres 1962. Yebda umeslay ɣef umtawa-agi seg 8 armi d 18 deg meɣres 1962 anda i d-yella umtafaq gar tama n Lezzayer akked tama n Fransa. Amtawa-agi yesstenya-t Krim Belkacem, seg tama n Lezzayer u Louis Joxe, aneɣlaf n Fransa. Aḍris n umtawa, yeqqar-d ad yeḥbes ṭrad seg 19 deg meɣres 1962, aserreḥ i yimeḥbas akken ma llan, ad d-yili afraniman gar tlata n wagguren ɣer setta i d-iteddun, ad yili wahil n tuffɣa n lɛesker n Fransa d wayen-nniḍen. D Krim Belkacem i yellan ɣef uqerru n tarbaɛt n yizzayriyen i iḥeḍren deg umtawa-agi n Evians. Llan yid-s : Taib Boulahrouf, Saâd Dahlab, Mohamed Seddik Benyahia, Benmostefa Benaouda, Redha Malek, Lakhdar Bentobal, M’Hamed Yazid akked Seghir Mostefai. Deg umtawa-agi, tḥettem tama tazzayrit ɣef lḥukuma n Fransa akken ad teqbel amur ameqqran n yiswiyen i d-yellan deg ulɣu-nni n umenzu n unbir 1954. Deg umenzu n yulyu 1962, yella ufraniman ɣef uzarug n Lezzayer. Asteqsi yella-d deg ufran akka ‘’Ma tebɣam ad tuɣal Lezzayer d tamurt s timunent-is u ad temɛawan akked Fransa ɛlaḥsab n wayen yellan deg umtawa-nni n Evians ?’’. Ass-nni, 91,23% (5.975.581) n Yizzayriyen, rran-d s (Ih) i tmunent n Lezzayer, gar 6.549.736 i iruḥen ɣer yisendaq n tefranin. Azal n 0,25% i d-yennan (Ala), meḥsub 16.534 n yimdanen i yellan mgal timunent n Lezzayer. Ma d 8.12% (532.056) n yimdanen, ur ruḥen ara ɣer tefranin-agi. Ass n 3 deg yulyu 1962, yenna-d uselway n Fransa Charles de Gaulle agemmuḍ n ufraniman-agi u testeɛref Fransa s timunent n Lezzayer, u tberreḥ-d yis-s s wudem unṣib. Ass n 5 deg yulyu 1962, tuɣal Lezzayer d aɣlan am nettat am tiyaḍ, tewwi timunent-is.

<p style="text-align: right;"> Hocine Moula 

  
 I tikkelt tis snat, tasqamut n useḥbiber ɣef JSK thegga-d timlilit-nniḍen deg temdint n Tizi Uzzu ass-nni n 16 deg yulyu-agi iɛeddan.

 Aṭas n yimferǧen n JSK i d-yusan tikkelt-a (ugar n 20 000), ṭṭalaben deg uselway-is i wakken ad iruḥ ad yeǧǧ tarbaɛt-agi n ddabex ad tt-seddun wiyaḍ, imi ,dɣa, ɣef wakken i d-nnan, llan wid i yebɣan ad ṭṭfen JSK meɛna cerḍen-d rwaḥ n Hannachi.

 Aya, yeǧǧa kra n yimdanen ad cakken deg lecɣal am wigi imi ur d-bdiren ara, s wudem unṣib, isem neɣ ismawen n wigi i yebɣan ad tt-ṭṭfen. ‘’Lukan i d-nnan isem n wagi i yebɣan ad yeṭṭef JSK, tili ad d-yeqqers udrar ass-a’’ i aɣ-d-yenna yiwen gar yimferǧen. Tebda-d tikli seg unnar n umenzu n wunbir ɣef 11h d abrid ɣer lwilaya. Deg ubrid, i yiṭij, ttɣennin yimferǧen tizlatin n Matoub, ladɣa, tizlit ‘’Kksen-aɣ la JSK’’. Simmal tetteddu tikli, simmal yettnerni ugemmuḍ-is. Mi wwḍen ɣer lwilaya, kecmen kra n yiɛeggalen n tesqamut i wakken ad d-ẓren lawali, meɛna ur t-ufin ara. Gar yiɛeggalen d yimyuraren iqdimen i yekkan deg tikli-a, ad naf : Fergani, Iboud, Mennad, Dali, Bahbouh d wiyaḍ. Ass-nni, imdanen akken ma llan heddren kan s teqbaylit. Ur nuɣ ara tannumi s wanect-a deg Tizi.

 Deg taggara n tikli, nemlal FERGANI akked IBOUD, nesteqsa-ten ula d nekni s teqbaylit.

  
 Γef wakken i tt-id-yufa Othmane Saâdi, Qsenṭina d tamurt n Waεraben si zik. Xas akken yenna-d d Imaziγen i yellan deg-s uqbel akk imnekcamen u yeḥken deg-s Syphax d Massinissa meεna, Qsentina d taεrabt si zik.  Ruḥ tura kečč fhem-itt. Acu kan γur-sen ddunit ur teddewwir ara, ay k-id-yefnan d tardast n wakal ! ugur ameqqran γur-s d akken ara d-yeqqar nekk d Amaziγ meεna d Aεrab ! Cwi kan nekni d Leqbayel mačči d Imaziγen-agi-ines. Tili terwi, alamma s ADN ara d-naf imawlan-nneγ ! 

 Othmane Saâdi ara aγ-d-yemmal amek yenker laṣel-is i wakken ad neddu di lateṛ-is. Ha-t-an uxabit-nniḍen !!! Ma tγileḍ Leqbayel ttun asmi i tessutureḍ di syad-ik, timura n waεraben, i wakken ad seyyfen imḍebbren n lezzayer ur sṭeεrifen ara s tmaziγt deg useggas n 2001, ay ‘’Amaziγ’’ ?

 Aya, yebda-d imi Idir akked Ait Menguellet ugin ad γennin di ‘’Qsenṭina, tamaneγt n yidles aεrab’’. Ugin ad γennin axaṭer sεan sebba. Yal wa s tekti-ines. D tagi i d tilelli n ucennay. Ula d tacennayt n Lubnan Faïrouz ur tettγenni ara. Meεna acimi ur yezεif ara fell-as, ulac acu i as-yenna ? Yettban, axaṭer d taεrabt, ma ulac ad rfun syad-is. Yezεef γef yicennayen iqbayliyen axaṭer yiwen yeqqar-asen :’’di cetla-nsen i tt-ufan, di txessart i d-ttlalen…’’ Ma d wayeḍ yettmeni-as :’’ ad teḥluḍ si…ncallah…’’

 La d-yeqqar, di&amp;gamma,; i wacuγer Ait Menguellet ibedd ddqiqa n tsusmi, di Zenith, γef yineγmasen n Charlie Hebdo imi wigi wwten-d di Nnbi ? Am wakken, dγa, ur yeẓri ara belli axxam n Rebbi s timmad-is yelḥa di Fransa netta Qatar γer tama n Holland ? 

 Yewwet-d ula di M.Mεemmri d S.Chaker. Γef wakken iwala d nutni i yessaγen tamsalt-agi n tmaziγt imi d-nnan Tafriq n ugafa n yimaziγen mačči n waεraben. ‘’(An)wa kem-iqeṭṭben a tilawt, win tufiḍ deg-neγ yewwet !’’  i as-yenna Zedek. 

 Teḍra yid-k a Othmane Saâdi am wakken i as-yenna Matoub :’’tettγaḍ tejra n llim, mi as-εawden ttelqim, teḥced tuγal d isγaren.’’ Ihi, d tagermumut-ik kan i d-yeggran, tlaq kan i lkanun. Deg yidurar n leqbayel, meqqint-d srid tzemrin, ur ḥwağğent ara ttelqim. 

 Ulayγer rregmat deg yimdanen i ak-yifen ay amγar n ’’terga uγanim’’. Imγaren γur-neγ d izemniyen, ttweṣṣin-aγ γef wayen yelhan, γef tayri gar yimdanen, γef laṣel-nneγ. Laṣel refdent tsuta yefkan lεehd i Dda Lmulud. 

 Anda ara tedduḍ a Othmane Saâdi, ha-t-an ugeswaḥ n Dilem Ali di Charlie !?

<p style="text-align: right;"> Hocine.M 

  
 Gas tewɛer-as tegnit ayendin i umedyaz akken ad d-yessufeɣ isefra-s deg udlis i wid ara ten-yeɣren, maca ulac ayen iɣef ur iɛedda akken ad yagged ugur-a imezdi n usiẓreg (édition). D ameslay, da, ɣef wammud n umedyaz ameyyaz Mbarek Gamar iwumi yefka azwel n « 99 d asefru », i d-yessufeɣ s yidrimen-is ɣer teẓrigin Tamagit, ayyuren iɛeddan. D ammud-is iɣef i as-d-ɣlin yimeṭṭawen imi akken yufa abeddel deg tira d usenfali mačči akken i yemsefham akked umaẓrag. Mi ara nekcem deg tebḥirt n wammud n Dda Mbarek – deg yisebtar – ad aɣ-d-tmuger seg uwellih amezwaru rriḥa-nni n tutlayt tazwawt akked tmaziɣt tikwal. Deg-s ad ifiq yimeɣri s umeskar d win i yettferrsen yakan deg tutlayt n Lmulud At Mɛemmer, d win ijerrben aṭas n tlufa n ddunit, d win yeɣran daɣen ddeqs seg yiɣerbazen n usefru. Ɣef wawal n umeskar-is, ttuɣ acḥal-aya segmi ihegga wammud i usiẓreg, maca tuqin n teẓrigin d uẓuɣɣer-nsent, ǧǧan-t almi d aseggas-a akken i d-yeffeɣ. War ma nettu ɣef yisefra i d-yenna akked iqburen mi d-nnernan gar yiseggasen n sebɛin d 2000. Ma yella d imaynuten-nni ad d-ffɣen ɣer sdat deg wammud-is wis sin.

 <em> Yenna deg yiwen n usefru:  </em>

 <em> ‘’Tegrem s lhedra aẓeṭṭa </em>

 <em> Rwin lexyuḍ-is yexreb </em>

 <em> Tẓerrem sswab d lɣelṭa </em>

 <em> Uzlig tettwalim-t yesweb </em>

 <em> Kunwi tɛecqem di ssmaṭa </em>

 <em> Nekk leɛqel-iw d aseḥseb </em>

 <em> Ma ɣur-wen awal d lfeṭṭa </em>

 <em> Tasusmi ɣur-i d ddheb.’’ </em>

 D ammud n tmussni d tirmit i ilaq ad iɣer kra n win i yettakken azal i wawal alqayan d yidles aɣlayan.

<p style="text-align: right;"> <span style="white-space: pre;"> </span> M. K. 

  
 Uγalen-d, daγen, wid-nni γer tid-nni-nsen. uγalen-d γer ‘’Σliha neḥya, εliya nmut’’, γer ‘’ Ddawla islamiya’’. Ma ur d-ddin ad d-ckunṭḍen,ma ur d-kcimen di tewwurt, ad  d-εeddin si ṭṭaq. Awi-d kan ad d-afen sebba s wayes ara d-ffγen am yiberriqen. ‘’D acu i ak-yewwin ay amcum γer yisellufen n uydi, teẓriḍ ihemmej uqjun, teẓriḍ d acu ara ak-d-iheggi !’’

 Ass-a, wid-nni i yenwan ad d-yekker usalas deg umagaraman, γelḍen di tmuγliwin-nsen. Tamsalt n rrebrab d tamsalt n ttelqim : ‘’imγi n ṣṣaba meεqul’’ i as-qqaren. Skud mazal ddin seqdacen-t i tsertit,mazal ussan n rrebrab ad iγzifen, mazal ‘’Les Charlies’’ ad mten u ‘’les Kouachis’’ ad uγalen d imeγrasen. 

 Ass-a, imḍebbren-nni i d-iheggan tikli di Lezzayer tamaneγt, ur d-ffiγen ara ad lḥun mgal ineγmasen n’’Charlie Hebdo’’, ffγen-d ad d-beggnen lγiḍ-nsen mgal tikli i d-yellan di Fransa. Lukan γef Charlie Hebdo, tili fγen-d acḥal-aya. Nutni ffγen-d i wakken ad d-inin : ‘’silence, on tue’’. Mi ara neqqen, ur ilaq ara yiwen ad ten-iεewweq. ‘’A mmi d tinna ad ak-wwte&amp;gamma,; yerna ad ak-ggale&amp;gamma,; ma tsuγeḍ ad cektiγ’’.

 Ttuγaḍen kan yilmeẓyen-nni i ten-yeṭṭafaren : ‘’At wawal yezwar limin, d widak yeqqaren amin, s wayla-nsen werğin umnen.’’

 Xas ulamma Fransa tella teggugem, ne&amp;gamma,; ahat, tefka afus, asmi ttwanγan ugar n 110 d aneγmas di Lezzayer, meεna lmut dir-itt, dir-itt, ur tt-tettmenniḍ ula i uεdaw-ik i d-qqaren izemniyen.  

 Ayen yettuγaḍen γer yimdanen, ladγa ilmeẓyen yeγran d akken mačči d nutni i yettnadin ad γren i wakken ad fehmen d acu i d-yenna ddin, meεna d asemḥes i ssemḥasen i wid i asen-d-ifetun, wid-nni werğin ikecmen tawwurt n uγerbaz…Amek yiwen leεmer i t-yefka umnar n lakul, ad ak-d-yini amek ilaq ara teddu ddunit? Meεna ula d aγerbaz azzayri s lḥeqq-is !

 Yeshel ad tamneḍ wala ad terẓeḍ aqerru-k ad tfehmeḍ. Ihi, umneγ nekk d ’’Yennayer’’. Aseggas ameggaz. 

<p style="text-align: right;">Hocine.M

  
 S uheggi n Tdukkla n Lxir Imɣan Tizemmurin Akfadu (ABITA), d ayen i d-yellan s umata d tiktiwin timaynutin i uqeddic n tlawin, – tadukkli n termisin tinmettit – taɣermanit tarufant-tagrakalt, – tidukkla Fransa-Lezzayer. 

 D tiwizi i d-yellan dɣa gar tdukkliwin ABITA n yisenfaren i uqeddic akken ad d-snulfunt agraw afransis-azzayri n tlawin timɛelmin i iɛewwlen ad ssegmunt isenfaren inmettiyen,, idelsanen, isegmayen, neɣ i ubaɣur n twennaḍt. Neɣ akken nniḍen, i kra n tid yesɛan isenfaren n termist inmetti, ideg ur yelli iswi d array i tsutert n ulzuz kan, wanag daɣen d awennaɛ n lḥala n tudert ed rraḥa n yiɣermanen (citoyens). Deg wayen nezmer ad nɣer daɣen deg ulɣu n tdukkla-ya, dakken ama d tamahelt (ambassade) n Fransa, tamnaḍt n tegzigrt n Fransa, akked uɣerbaz-nni yettwassnen management HEC, akk ad ddun i yidis n usenfar-a alama yettwawweḍ yiswi. Rnu ula d Agraw Aɣerfan n Twilayt (APW), Tamehla n Tigawt Tinmettit (la DAS), Tamehla n Yilemẓiyen ed Waddal n Bgayet, Taɣiwant n Ukfadou, gar waṭas n waṭas n termisin nniḍen, ttwanecdent sɣur Tdukkla-ya i tikci n tallelt s wayen mu zemrent. Ma yella nemmeslay-d ɣef yiswan igejdanen n tdukkla-ya ABITA, tesḥessis ladɣa tilawin n waɣir ɣef wazal n leqdic n termisin inmetti imi tameṭṭut tamɛellemt ilaq-as tazwara ad tger iman-is deg umennuɣ iwakken ad d-tawi tifrat d timaynutin s uxdam n uqeddic neɣ n usafar ara yemmenden akk inesdabuyen izayzanen. Dɣa dima deg ubrid-a n tdukkla, zemrent ad ttwaɛeyynent ɣer sdat sḍis n tlawin ilmend n tiɣri-ya i usenfar, ad ttwafernent tiyaḍ umi ara yemmag usileɣ deg Pari. Aya gar umenzu alama d 5 deg duǧember n useggas-a 2015.

<p style="text-align: right;">Mhenni Xalifi

  
 Tella-d deg teɣzi n kraḍ n wussan, tafaska n tmedyezt tamaziɣt i d-tesuddus Tdukkla Lbacir Amellaḥ, tseqqef iqeddicen s temdelt i yemuggen ass n umenzu deg wayyur-a n ɣuct deg nella. Ɣef wahil n temlilit, aṭas i yennan belli yeɣɣenter ayendin ma nwala i tlata n wussan kan deg i d-llan warmuden (activités). Deg wass amenzu, send amager n yinebgawen, llant-d temzikknin sɣur kra n tdukkliwin: Tidukkla Tadelsant n Tmaziɣt Lbacir Amellaḥ. Taklut, tugniwin n tfaska tis snat. Sɣur Tdukkla n Yiger Ɛli « Amennuɣ ɣef tmaziɣt ». Akked Tdukkla Agerruj n At Maɛuc « Tiɣawsiwin n zik n Yizwawen ». Mi iɛedda yimekli, rran yimekkiyen srid, d tirzi, ɣer uẓekka ed uxxam n Si Lbacir Amellaḥ. Almi d 15sr00 tella-d tulya (taldayt) tunsibt n tfaska, syinna d Tilelt sɣur Tdukkla Tussna n Yiger Genduz. Mi yesqer akken wakud deg 16sr, wwin-d massen Buɛlam Messusi akked Muḥend Akli Qasi yiwen n usarag ɣef temɛayt s tesrit ɣer usefru. Imensi, kra n tmenna n yisefra, ed tceqquft n umezgun  » Later n ubrid yettwattun » sɣur Tdukkla Lbacir Amellaḥ, d wid i d-yellan ɣer taggara n yiḍ. Deg wass wis sin, ttwaldint temzikknin tasebḥit, syin akkin d timzizzelt n tmedyezt. Kra n teswiɛt aredqal, iga-d mass Kamal Buɛmara asarag ɣef yiberdan n tira n tezwawt. Akken-nni deg yiḍ d timzizzelt n tmedyezt, almi d asrag n 22sr30, tessenɛet-d terbaɛt Ečč-illa n Tuǧa taceqquft n umezgum umi tefka azwel « igugamen ». Ass wis kraḍ, i yellan d aneggaru, d timzikknin am tal tikkelt. Tirzi ɣer tmellaḥin n At Wnir Iɛednanen. Sdat n yimekli, d asarag n tesqamut n yinezzurfa ɣef temɛayt s usefru. Tameddit, mi tewweḍ lxemsa, d ttiɛad n tikci n warrazen i wid i d-yufraren: yewwi arraz amezwaru mass Harun Ɛemmar, yuɣal-d wis sin i tmedyezt Xalifi Kaysa, ma yella d arraz wis kraḍ yettunefk i mass Ageccaryu Murad. Mi tekfa tmeɣra n tikci n warrazen, yemmečč daɣen yimensi, ɛeddan yiɛeggalen n tdukklant tamnaḍant ɣer ukemmel n uheggi i tmeɣra n yiḍ. Akken i teḍra, sdat uzayez s ddeqs-is, gar yimezdaɣ n taddart ed yinebgawen, sferfren imesli n taɣect ed uẓawan aṭas n yinaẓuren, am Ɛebbas n Ayt Rẓin, Ḥsen Ɛednani, Muḥ Amellaḥ, Aneggar… .

 Baɛzizi Muḥend, aselway wis sin n Tdukkla Lbacir Amellaḥ : «Zemreɣ ad d-iniɣ tɛedda tfaska-ya tis kraḍ Lbacir Amellaḥ akken ilaq s 37 n yimedyazen i iḥeḍren, ɣas ma cewwlen-aneɣ yiwen n yiḍ rrɛud-nni imi nga armuden berra. Ma d iswi aql-aɣ nettawaḍ-it kra kra; nebɣa ad teddutmedyezt-nneɣ ɣer sdat, ad taweḍ tagreglant-nni». Kaysa Xalifi, arraz wis: «Nger tamawt belli tafaska n Lbacir Amellaḥ tewwi-d amaynut aseggas-a, imi ur yeshil ara ad d-taruḍ tamɛayt s usefru. D ayen i yi-yeǧǧan cerheɣ aṭas mi d-lliɣ gar wid i d-yufraren. Afud igerrzen i tdukkla».

<p style="text-align: right;"> Mhenni Xalifi 

  
 Inelmaden tesnawit Mohamed Oudiai n Ait Aissa Mimoun i d-yezgan deg tama n Tiplakin, i yebεden azal n 10 n likilumiter ɣef usamar n temdint n Tizi Uzzu, ḥebsen ɣef leqraya seg tazwara n ddurt yezrin. Isnawiyen-agi, ugin ad uɣalen ɣer tzeɣwa-nsen n tɣuri, i wakken ad kemmlen aseddu n temsirin. Imi ḥebsen ɣef leqraya seg ass-nni letnayen 13 deg f urar 2017 almi d ass-nni n lexmis 16 deg waggur-agi ideg nella. Inelmaden-agi, ssuturen areṣṣi n tɣellist d laman, ama daxel n tesnawit neɣ deg berra. Imi ass-nni n acer, 13 deg furar, wwin-d kra n yilmeẓyen n Tala Gahia iqjan yesḍen, qqnen-ten ɣer tewwurt n tesnawit, dɣa qqrib qqercen yiwen n unelmad. Ad d-nesmekti kan belli aṭas n twaɣiyin i d-yeḍran segmi yelli uɣerbaz-agi, yerna aṭas n tikkal i keccmen yiberraniyen s ṣṣur ɣer daxel n tesnawit-a. Mačči yiwen n ubrid i wwten tullas daxel. D ayen yeğğan isnawiyen-agi, ad d-gren tiɣri yerna ad ssutren deg wid teԑna temsalt, gar-asen tamṣulṭa, i wakken ad d-afen tifrat i wugur-a n laman. Nesteqsa yiwet n tnelmadt yeqqaren deg uswir wis kraḍ 3AS tenna-aɣ-d: “skud mazal ur d-yefri ara wugur-agi n tɣellist d laman, ur nettuɣal ara ɣer tneɣriyin-nneɣ. Ya ad d-awin imṣulṭa neɣ ad xedmen imgayen n tεessast. Azal n 4 n yiseggasen segmi neṭṭalab, ad aɣ-d-awin taɣellist, yal tikkelt d acu n ssebba i d-ttafen” . Ma d ayen akk yessewhamen deg wanect-a, imi tiddukla n yimawlan n yinelmaden n tesnawit-agi, ur d-tgir ara afus-is am wakken ur tt-teεni ara taluft-agi n warraw-nsen, yeqqimen ddurt ur ɣrin.

<p style="text-align: right;">  <span style="white-space: pre;"> </span> Adaoun Abdelghani 

  
 Tuɣal teywalt(communication) iseggasen-a ineggura d tin isehlen maḍi ma yebɣa ad yeṭṭef, ad yekcem deg-s umdan. Imi segmi i d-yella uẓeṭṭa amaḍlan yezmer yiwen ad yemmeslay srid lwaḥid win i as-yehwan deg ukuẓ n tɣemmar n umaḍal.

 Ɣef waya i yuɣal wallal aqbur n tesreqqest(poste) drus n lɣaci i t-ineccden i usiweḍ n tebratin-nsen. Ladɣa wid yeɣran, xulḍen yakan amaḍal uhlis n Internet. Timentilin (sebbat) n waya banent segwaṭas n tamiwin, imi qqnent tazwara ɣer wakud. Yettusemma, zik akken ad ak-d-yaweḍ yisalli (lexber) n uɣrib, ilaq-ak ad tsebreḍ ugar n wayyur i tuɣalin n wawal. D ayen ur d-neggri tura. «Ahat mi ara yili d ameslay kan aṭas i yufand Internet neɣ d tilifun axir. Maca mi ara tili d taɣawsa urnezmir ara ad tt-nesɛedd iseg zzǧaǧ n uselkim, ihi d tasreqqest i d tasellakt». Akka i aɣ-d-yenna yiwen n umezdaɣ n AytSmaɛel. Dima ɣef tesreqqest, garwidnesteqsa, daɣen, ad nẓer rray-nsen fell-as,ass-a deg wussan, imi akken yebɣu yili yettban-d ttawil-a d amsellek deg waṭas n tikkal, llan wid i d-yennan mazal ṭṭfen deg-s ar tura, d acu kan sḥassfen ɣef kra n tlufa i d-ttmaggaren deg ubrid-nsen! «Ur yezmir yiwen ad yebḍu assaɣ i t-yezdin akked tesreqqest, akka am nekk. Lameɛna ḍerrun-d kra n wuguren ttaǧǧan-aɣ nerfa: yiwen d assaɣli i ssaɣlin aceyyaɛ n kra n tɣawsa, imi s lmizan kullec ; tayeḍ, d aɛeṭṭel i ttɛeṭṭilen deg usiweḍ n lamana-nni i tuzneḍ. Amek ɛni seg Bgayetɣer Tizi Uzzu ilaq ad terǧuḍ 13 n wussanalmi d 15?» I yesḥassef yiwen n uɣerman-nniḍen.

<p style="text-align: right;"> Mhenni Khalifi 

  
 Anwa aqbayli ur nessin ara Mass AmedNekkar. D amedyaz, d anagal, d amaru ameqqran n tsekla tamaziɣt tatrart. D yiwen seg tigejda n yidles amaziɣ, swayen id-yeffka i tutlayt n tyemmat tamaziɣt d tsekla-s.

 D yiwen gar yimedyazen neɣ imaruyen i yefkan ruḥ-is i tmedyazt d wungaln teqbaylit neɣ n tamaziɣt s umata. D yiwen gar wid-ak i yettnaḍaḥen I wakken ad tekkes tagut d tatut d uɣebbar yulin idles amaziɣ. D yiwen seg yimenza i d-yerran i tiɣri-nni n tefsut n 80. Iban-d aṭas ɣer unnar n tira deg yiseggasen n 2000, ass-a ɣur-s amecwar ɣezzif degtsekla tamaziɣt.n Ahmed Nekkar,ilul ass n 13 deg waggur n meɣres 1955, degUԑfir n Delles deg lwilaya n Bumerdas, di tmurt n Leqbayel. Deg uḥric n tira, yeqdec deg waṭas n yiḥricen-is yemgarden, xas ma yebda s tira n yisefra d tmedyazt u mazal-t deg-s ar ass-a. Imi yebda tira n yisefra deg yiseggasen 1972-1973, asmi yella yeqqar deg tesnawit “ Ʃebdereḥman Illui” deg Larebԑa n At Yiraten. Yura daɣen 4 n wungalen s tmaziɣt, d kra tullisin d tmucuha. Ma d tamentilt I t-yeğğan ad yeḍfer abrid n tira, d iḥulfan-is d wayen akk yettidir d wayen yettidir deg tmetti. Am wakken diɣen yeqqar aṭas n yidlisen n yimyura ama d wid n da, ama d iberaniyen. Seg useggas n 1999ar ass-a yesazreg-d 07 n yidlisen s tmaziɣt; 4 seg-sen d ungalen s tutlayt n tmaziɣt, amenzu yella-d usuffeɣ-is deguseggas n 1999, iwumi isemma «Yugar ucerig tafawet», id-yeffɣen ɣer tezrigin “Yuba wis sin”. Ma d wis sin d ungal daɣen, isemma-as: »Gar ẓẓebra d yifḍisen », yesazreg-it-id deguseggas n2012, ɣer tezrigin “le savoir”. Ma d ungal-is wis kraḍ (03) « Tajeğğigt n Meɣres » yesuffeɣ-it-id deg unbir 2015, ɣer tezrigt-is “Tamagit”. Ungal-a d tasuqqilt i wungal n “Moussa Bouchakour” s uzwel-is anasli “Rencontre inattendue”. Ma d ungal-is wis ukuẓ (04) iwumi yefka azwel “Aẓeḍḍa n Tissist», i d-yeffɣen deg 13 Yebrir 2016, ɣer tezrigt-is “Tamagit”.Yesuffeɣ-d s yiwen n udlis, llan deg-s snat n tmucuha: tamezwarut isem-is “Tageldunt deg uglim n ujḥiḥ», ma tis snat isem-is “Amettaker asadaran”. Yeffeɣ-d deg 2015 ɣer tezrigt-is (Tamagit). Yerna yesazreg-d yiwen-nniḍen n tullisin ideg llant daɣen snat n tullisin. Tamezwarut iga-as azwel “Taɣaḍt n Mass Seguin” d tasuqilt i tullist-nni n Tefransist “La chèvre de Monsieur Seguin”. Ma tis snat-nni isem-is «Isegbazen n tedyant n Stéphanie Benson». Ula d adlis-a yeffeɣ-d ɣer tezrigt-is, deg useggas n 2015. Yura, daɣen, yiwen n udlis n tɣuri «Adlis n tɣuri- Iluɣma d yisnasen» i yinelmaden n uɣerbaz alemmas d wid n tesnawit. Yeffeɣ-d yakan deg useggas n 2013 ɣer tezrigt “ La pensée”. Ahmed Nekkar ha-t-an la yettheggi aṭas n yidlisen gar-aes: ungal n “Alis deg tmurt n tirga”. D sin yidlisen i ulmud n tmaziɣt, i wid ur nessin ara tamaziɣt. D yiwen n umawal n tmaziɣt d tefransist.

<p style="text-align: right;"> Adaoun Abdelghani. 

  
 Snat n temsizzliyin i lfayda n yisdawanen I lmend n usmekti n wass aɣelnaw n unelmad, i d-yettilin yal ass n 19 maggu deg yal aseggas, i d-thegga Tiddukkla tadelsant “Lmulud At Mɛemmer” n tedawit yewwin isem-is, yettwassnen s yisem n ‘Hasnaoua’ . Tesɛa tiddukkla-agi tedelsant aseqqamu-ines deg ugezdu n tutlayt d yidles aɛrab. Timsezwert tamezwarut, tella-d ɣef 10h00 n ssbaḥ, ass-nni n letnayen 22 seg waggur-agi ideg nella, deg yiwet n tzeqqan n temsirin yetabaɛen ɣer ugezdu n Taɛrabt. D akayad n tira d wayen icudden akk ɣer tutlayt d yidles amaziɣt. Ttwajerden deg-s wazal n 35 n yinelmaden, tuget deg-sen d inelmaden n ugezdu n tmaziɣt. Ufraren-d deg-s tlata n tullas, deg umḍiq amenzu tufrar-d Alili Lydia, deg umḍiq wis sin d Kadri Saliha, ma deg umkan wis kraḍ tufrar-d Bounini Thafath. Ma d timszwert tis snat, d tin n tmedyazt, i d-yellan ass-nni n ttlata tameddit n wass deg tzeqqa n yisaragen n tesdawit-agi. Γran-d yisdawanen isefra-nsen, llan wid n tmaziɣt, llan wid n taɛrabt, llan ula d wid n tefransist. Myezwaren 19 n yisdawanen n yigezduyen yemgaraden: tamaziɣt, taɛrabt akked win n tefransist. Ufraren-d deg-s 3 n yinelmaden, imseḍfaren akka : Basselina Lycia, Chatbi Lwiza akked Ben Kaci Ghenima. Mass Hocine Zinia d aselway n tiddukkla-agi, yenna-d: « Nessaram leqdic-agi ameẓyan iɛjeb akk wid yettekkin deg temsizzliyin-agi nexdem. Win yebɣun yerbeḥ imi ɣur-nneɣ nekkni d tamaziɣt i irebḥen uqbel kulec. Iswi-nneɣ deffir n leqdic-agi, d asnerni n tutlayt d yidles amaziɣ, d asnerni daɣen n tmussniwin n yinelmaden d usebɣes n wayen xeddmen. Nessaram ɣer sdat, inelmaden akken ma llan, ilaq ad d-rren lwelha-nsen ɣer tmaziɣt, ulamma qqaren tutlayin-nniḍen neɣ ḍeffren tuzzigin-nniḍen maca aẓar-nsen d amaziɣ. Ihi ilaq fell-asen ad d-fken ayen ssnen d wayen zemren i tutlayt n tyemmat. Ulamma lejyub-nneɣ d ilmawen, s yidrimen-nneɣ i nxeddem leqdicat-nneɣ idelsanen, imi ddula ur d aɣ-tettɛawan ara, yerna nxeddem ayen i wumi nessaweḍ ».

  Ghani Amazigh 

  
 Am yal aseggas, imezdaɣ n Tubiret d tamiwin i as-d-yezzin, ttmagaren amenzu n yennayer akken iwata, imi ttqabalent s tmeɣra d waṭas n leqdic. Ama d tiddukkliwin tidelsanin, neɣ d iɣerbazen. Yettɛeddi umenzu n yennayer s cfawat, s yisaragen, d umbiddal n yisirmen gar yimdanen. Aseggas-a, s wudem unṣib, Tubiret ad tesfugel s yixf n useggas amaziɣ deg uɣerbaz Xales Hammouche deg Beclul anda ara yeḥḍer lwali d waṭas n yimḍebbren-nniḍen, gar-asen anemhal n usegmi. Ɣef leḥsab n yisallen i aɣ-d-yewwḍen, yezmer lḥal dakken aɣerbaz-a, ad yeldi tiwwura-s i yimḍebbren ara d-yasen seg teɣlift n leqraya. Sin wussan mbeɛd, d taddart n Yilyiten, deg tɣiwant n Saharidj ara yesfuglen s umenzu n yennayer s uncad n waṭas n yimḍebbren n twilayt anda yiwen n leqdic s wazal-is yebda acḥal n wussan aya. Nnig n wallalen ssexdamen At zik, timsikkent, ad teɛmer s yisafaren n wučči yemxallafen yerzan taddart-a s timmad-is. Ad yili usfugel n yennayer deg yal aɣerbaz n tmurt.

<p style="text-align: center;"> Ad yili usfugel n yennayer s wudem unṣib deg yal aɣerbaz azzayri 

 Deg yiwen yizen i d-tceyyeɛ tneɣaft n usegmi i 48 yinemhalen n usegmi, anda i teṭṭaleb asfugel n yennayer deg yal aɣerbaz n tmurt ass n 12 deg waggur-agi deg-i i nella, tbeggen-d tneɣlaft n usegmi azal yesɛa wansi-a i icudden ɣer yidles d umezruy n tmurt n lezzayer. Am wakken i teḍleb deg yimḍebbren n yiɣerbazen i wakken ad sfuglen yennayer s leqdec adelsan (ccna, tamezgunt, isaragen…), zyada ɣef uheggi n seksu s yiyuzaḍ i yinelmaden ass-nni n yennayer. Ma d iɣerbazen, aṭas n leqdic i d-yettwaheyyan deg-sen, am wakken ara tili yiwet n tzabut i yinelmaden n uswir alemmas ara d-theggi tenmehla n waddal d yilmeẓyen s lemɛawna n tnemehla n usegmi d tesweḍt n tmaziɣt. 

<p style="text-align: right;">  Smail. M 

<div> 
  
 Taddart Isummaten , d taddart gar tuddar n tɣiwant n Uzeffun, tezga-d ɣer umalu-s, ɣef ubrid aɣelnaw 24, ɣer yiri n teftist Taɣɣza n lebḥaṛ, tebɛed ɣef walmus n tɣiwant azal n seddis (06) ikilumtren.

 Mi ara tawiḍ abrid metwal Aẓeffun, taddart Isummaten, ad ak-id-tbin s ddaw ubrid, ɣer telqay n yeɣzer . Ttidirent deg-s azal n 88 n twaculin. Mi nerza ɣur-s , muggren-aɣ-id yimezdaɣ-is s tmuɣli n usḥissef, tamuɣli n layas imi akken qqaren imezwura-nneɣ : “ Yal lɛella, tuɣ lalla”, qqaren diɣen :” Iṛuḥ wul ad yekkes lxiq, yufa leḥbab d imuḍan “. Ulac tin i ten-izeglen, uguren ggten-d fell-asen, yal tama d tiyarrist . Deg useggas 2017, anda tudrin-nniḍen, suturent allalen atraren n tmeddurt, imezdaɣ n taddart-a, mazal-iten deg usirem n timunent . Aɣerbaz amenzu, yemdel tiwwura-as, azal n snat tmerwin (20) n yiseggasen aya, d ayen i yerran inelmaden-nsen n uswir amezwaru, ad leḥḥun azal n kṛad (03) ikilumitṛen ɣer taddart n Mlata . Mi ara tedduḍ neɣ ara tadreḍ ɣer daxel n taddart, wicqa ad tnadid ɣef ubrid, imi wagi d awal kan . Abrid n taddart, mazal akken i t-ǧǧan yimezwura-nsen, d tizerggatin tudyiqin, d tiɛettabin, d isyaxen . Daya i yerran tiddin deg-s d ugur, ladɣa i wid i teǧǧa tgecrirt am yimɣaren d temɣarin, iggerdan imeẓyanen d tggerdatin . Ma yella-d umuḍin, yessefk ad uɣalen ɣer tinna n lejdud, ad t-id-ssuffɣen ɣer ubrid ukerrus i ibeɛden fell-asen azal n 800 n lmitra ɣef zzayla neɣ ɣef lluḥ ma ulac d abibbi. Ma d wid i yellan ɣer tama n wadda, yessefk ad d-lhun azal n yiwen ukilumitr alamma d abrid ukerrus .Akken i aɣ-d-yenna yiwen seg yimezdaɣ n taddart Mass Ɛumaṛ Tasayust :” am wakken i as-yenna Fellag , taddart-nneɣ tesɛa yiwen n uyaziḍ d yiwen uɣyul d yiwet n tezzut”. Awal-agi yeẓẓay deg wayen i yezzuɣur, imi ula d allal n trisit ixus nezzah. Azal n 12 n twaculin ur qqinent ara s lexyuḍ n wallal-agi i yuɣalen d tudert n yal amdan deg umadal . Tiwaculin-agi, bnant ixxamen imaynuten, qarbent-d ɣer ubrid, imi tudert anda llan yakan d amihi i dderya-nsen. Ayen i d-ijebden lwelha neɣ tamawt, d aman yeblulɣen neɣ tizuliɣin, imi ulac iqadusen ara yessufɣen aman-agi, d ayen i yerrran imezdaɣ, yal yiwen ad yeɣz tasraft-is deg wayla-s. Ayagi, yegla-d s yiwen wugur meqqren i tfarkiwin-nsen, i lɣella-nsen d tezmert-nsen . Deg wussan n tegrest, imezdaɣ n taddart-a, ladɣa wid i yebnan ɣer tama-nniḍen n yeɣzer, heǧben deg uxxam, ur ttizmiren ara ad d-fɣen. Ulac kra n tqenṭert neɣ kra n umezgar ɣef wayeg ara d-zegren . “D ahbuh, d taluft”, am waken i aɣ-d-yenna yiwen seg yiɛeggalen n usqamu n taddart-a Mass Yusef Das, yerna -d: ” Di 2017, mazal nessaram timunent, mazal nessaram tafat, mazal nettargu ayen i ttidirent tudrin-nniḍen. Ad nessuter seg yimḍebbren n tɣiwant, seg yimḍebber n wasun n Uẓeffun ad d-rren lwelha ɣur-neɣ , ad aɣ-d-fken amur-nneɣ am nekkni am tudrin-nniḍen “. Di taggara n temlilit-nneɣ d At Isummaten, nezmer ad d-nini taddart-a, tettidir gar tatut d usirem.

<p style="text-align: right;"> Kader Belaidi 

  
 Nnger n yiɣersiwen, aṭas-aya tura segmi d-yebda deg Tferka n Ugafa. Imi mazal latarat i d-yeskanayen belli ula d izem d waytma-s, llan nuḥen meqrub Ilel Agrakal. Wanag ass-a deg wussan-a, ma nekkes wid i d-yettrebbi umdan deg uxxam, drus maḍi n yiɣersiwen i d-mazal deg lexlawi. Ad d-nebder seg-sen uccen, ilef, ifker, awtul n lexla, inisi, ifis, azirdi d kra-nniḍen. D acu, ayen i d-ijebbden tiṭ tallit-a taneggarut, d amek i d-yesnulfa umdan ssenɛa swayes ara yessenger s wudem arusrid iɣersiwen-a; yuɣal yettnadi-ten anda nuḥen yesseqdac-iten di leḥruz. « Tikkelt iɛeddan nufa tama uxxam-nneɣ yiwen n yifker neṭṭef-it-d. Nebɣa ad d-nekkes aqeclum-is ad nbexxer yes-s. Qqaren-d yelha aṭas i tukksa n wayen yellan diri-t ». Akka i aɣ-d-tenna yiwet n teḥdayt seg Ayt Smaɛel. D abrid-a ihi i yefren umdan akken ad ineɣ s uɛemmed iɣersiwen-a i simmal ttfakkan. Kra n win ara yerzun ɣer ugezzan, neɣ ccix, ad as-d-yettwacreḍ uɣersiw, ilaq dindin ad t-id-yaf ɣas s waṭas n yidrimen. Ladɣa imi ula deg leswaq, tikwal ttilin yiɣersiwen-a i win yebɣan ad ten-yawi i leḥruz. Dɣa deg Bgayet, yal mi ara d-ibin uɣersiw seg tikkelt ɣer tayeḍ i wallen n umezdaɣ, ladɣa ifker d yinisi i isehlen i tuṭṭfa, dindin ad t-yeḥzeq d ameḥbus deg uxxam. Di leɛḍil ad d-yaweḍ wass-is. Ɣas ma yella inisi tuɣ tetten-t kra « ɣef teksumt-is taẓiḍant » akken i d-qqaren, ass-a yettruḥu s ṭṭaqa d asfel i ubexxer am uɛeqqar. Ma yella nebɣa ad aɣ-d-qqimen kra n yiɣersiwen d inaragen (lǧiran), yessefk ɣef yinesdabuyen idiganen (autorités locales) ad d-gen asaḍuf ara iḥudden ɣef yiɣersiwen-a ineggura. 

  M. K. 

  
 Ass-nni n larebɛa yezrin, 27 deg waggur n cutember 2017, i d-tefka tneɣlaft n Usegmi aɣelnaw Massa Nouria Benghabrit, deg tansa (le site) n tneɣlaft-is leğrida n yikayaden unṣiben n taggara n useggas-agi aɣurbiz 2017 / 2018. Ihi ha-ten-in amek ara d-asen: Akayad n taggara n uswir amenzu 5e, ad d-yili ass n larebɛa 23 deg waggur n maggu ( 28/05/2018). Ma d win n taggara n uswir n ulmud alemmas, yettwassnen s yisem n BEM, ad d-yili seg wass n letnayen 28 alamma d ass n larebɛa 30 seg waggur yunyu (28-29-30/05/2018). Ma d win n taggara n uswir n tesnawit neɣ ayen iwumi qqaren BAC, ad d-yili seg wass lḥed 03 yunyu alamma d ass lexmis 07 deg waggur n yunyu (03-04-05-06-07/06/2018). Ma akayad n waddal ama d win BEM neɣ d win BAC, ad t-sεeddin yinelmaden deg yiɣerbazen-nsen am yiseggasen i iɛeddan. Akayad-a, ad d-yili gar tlemmast n waggur n meɣres d tazwara n waggur n yebrir n useggas i d-iteddun. Akayad n taggara n uswir amenzu 5e n useggas aɣurbiz 2017 / 2018, ad t-sεeddin yinelmaden deg yiɣerbazen-nsen anida qqaren, mebla ma rzan ɣer yiɣerbazen-nniḍen, am wakken xedmen deg sin n yiseggasen-agi yezrin. Ma nger tamawt ɣef leǧrida-agi n yikayaden n useggas-agi aɣurbiz amaynut, ur temgarad ara ɣef tin n useggas yezrin, imi ulamma ugin deg useggas-nni i iɛeddan ama d imawlan n yinelmaden neɣ d inelmaden s timmad-nsen ad sɛeddin ikayaden-agi unṣiben n taggara n useggas deg waggur n Remḍan, ladɣa win n BEM akked win n BAC, imi ɣef leḥsab-nsen ttenqasent tzemmar n yinelmaden yettuẓumen, ladɣa wid n lwilayat n unẓul n tmurt, anida tettaweḍ lḥamu ɣer 50 n tfesniwin, maca taneɣlaft n usegmi imi d nettat i d timḍebbart tamezwarut n uḥric-agi n usegmi, dɣa teṭṭef deg rray-is ur teẓẓuẓ ara ikayaden-agi ɣef waggur n Remḍan.

  Ghani Amazigh 

  
 D tidet, imukan n umerreḥ d usɛddi n wakud xuṣen aṭaṣ deg temdint n yimceddalen. Maca, llan kra n yimukan, d-acu kan xuṣen deg kra n ttawilat. Ad nebder medya n wurti « Ɛaskri Akli » i qublen ṣbiṭar n yimceddalen « Yaḥya Kasi ». Urti-agi, neɣ tamazirt (jardin) wessiɛ-it, yelha yettawi aṭaṣ n yemdanen. D-acu kan iruḥ degs-ent, akken qqaren medden. Yerwi. Yettuɣal kan ɣer deffir yeqqar mazal. Lukan kan ad gren iffasen-nsen imḍebren n tɣiwant, ahat zemren at reqɛen, ad yeṣlaḥ aṭaṣ i yimezdaɣ n Mceddala, yagi i warrac anda ad uraren. Urti-agi n « Ɛaskri Akli » tella degs tafuwwart d-acu kan terrez, ulac degs aman. Teqqim akken d-amdun amectuḥ. Isekla xuṣṣen bezzaf. Kra kan yellan rran-d tili ɣef kra n yimdanen yettɣimin din. Amkan-agi ulac degs ikersiyen. Imdanen, neɣ ilemziyen i kečmen ɣer tɣimin ɣef ukerṭun f lqaɛa akkit ! ulac ya ɛaǧaba ula d-akersi anda ad yessers amdan azagur-is ! Yella daɣen deg urti-agi imukan n turart mebla…tawil n turart ! Isegassen-nni iɛeddan, llan akkeni kra n tawilat n turart deg urti-agi, maca ur neẓri ara s-anida iten rran ?(anwa?). Ulayɣer ad nebder rṣaḍ d yiḍuman « yessan » deg tɣerɣert n wurti-agi. Tiqarɛatin n blastik, tidak n lbira d crab (bṣaḥt-hum ur nelli ara mgal tissit !) xedmen tirac sya u sya, dagi dihin ! Win yeswan kan, neɣ yečča deg wurti-agi, ad yeǧǧ kulec din, ama d-učči neɣ d-iqarɛunen. Ulac tigzi, ulac laqder. Aɛh, yeqdaɣ ayen neẓra akka deg wurti-agi n mcedalla, awah ay adnaw at reqɛen ad yuɣal amzun d tamazirt yeččuren d lward. Ay at laɛrad, ur nefhim ara tigert, imi imḍebren tɣiwant kren ad bnun yiwen n wurti nniḍen deg temdint-agi n mcedalla. Urti-agi mazal-it deg weḥric n lebni, ur kfin ara lecɣal degs. Yezga-d s kra n lmitrat kan ɣef tassenawit Ben Badis. Yaɛni, iwacu kan ur ttreqiɛen ara urti n « Ɛaskri Akli » i d-yezgan zdat n ṣbiṭar, akken ad cuḥen i tedrimt n wurti amaynut, sawyes ad xedmen asenfar nniḍen? 

<p style="text-align: right;"> Syphax.Y.  

  
 Neḥḍer almi i d-tewweḍ tallit ideg amdan ur yessemgerrad gar sswab ed teɛwijt. Segmi i d-yekcem unebdu-ya deg teɣzi-s, tezga tmurt tettnezlaz, igenni yexneq, imeẓẓuɣen ttbeɛziqen, ma d allen zun sbennayent seg yifeṭṭiwjen-nni i d-ssufuɣent, isaɣuren yetterḍiqen (feux d’artifices), neɣ lbumbat n yigenni, uɣalen, lwaḥi d tḥerrayqin yettfelsiɛen, d lɛada tamaynut i d-yennulfan deg Tmurt n Yizwawen akked temnaḍin nniḍen, imi yal ttiɛad n tmeɣra ad ten-tafeḍ ɛemren ddeɛwa, ssettruyen agama ed twennaḍt, rnu sneqmisen yal amdan. D asteqsi i d-iḥettmen iman-is, amek ɛemmden yinesdabuyen (autorités) ttnuzunt tɣawsiwin-a timihanin am widak yerna ama i umecṭuḥ ama i umeqqran ? Zik d lbaruḍ kan i ssufuɣen medden bac ad beyynen tumert n tmeɣra-nsen, ma d tura d lbumbat, tiɛdawin n twennaḍt, i yewwin allaɣen n medden almi tthewwilent tawennaḍt tal taggara n ddurt, neɣ tikwal ulama tazwara-s neɣ deg tlemmast-is. Tin ɣur-s, ur neẓri anda yewweḍ akka usegmi inmetti imi idles i aɣ-d-yettwasɛerḍen ad t-nesserbu. Ɣas ma ɣlayent ayendin tbumbatin-a n yigenni, maca amdan ur d-yecliɛ deg waya ɣas ad iɛemmed i twaɣit, lebɣi-nni ed tadfi-nni mara ad iceyyaɛ urar-is deg yigenni, ugaren takkit. Da ihi i yedda ugdud deg leɣlaḍ ameqqran, ladɣa mi tettwali tuget dakken taluft-a tura teqqen i cciɛa ed zzux, yettusemma win igan tameɣra ur yesterḍeq ara tibumbatin-a am wakken zun acemma ur t-iga! 

<p style="text-align: right;"> Mhenni Xalifi 

  
 Segmi ara d-tezziḍ deg Bouaiche iwakken ad teṭṭfeḍ abrid awilay wis 98 ara yessiwḍen alamma d M’chedallah, anehhar yettmagar iɛewwiqen ur nesɛi leḥsab. Aɣbel amenzu yella-d mi akken tikebbaniyin yesseddan isenfaren n waman d lgaz i yettaǧǧan abrid deg yir liḥala mi tgezmen iwakken ad sɛeddin iqudas. Deg umkan-a beddemma deg Bouaiche, segmi akka i ssawḍen aman d lgaz ɣer kra n yixxamen, ǧǧan iɣisi deg tlemmast n ubrid, d ayen yessaɛwaqen tikli i tkeryas. Deg wussan-a n ugeffur, imukan-nni udren am wakken yuder wakal i as-dlen iɣisi-nni, d ayen yeweɛren aɛeddi mačči d kra. Ma terniḍ-d akka kra n uqeddim ɣer zdat, tama n La Crête-Rouge, ad d-naf liḥala yecban tamezwarut-a s ssebba n usɛeddi n yiqudas imeqqranen n waman. Dɣa dinna, ad d-tinniḍ d taḥemmalt i d-iɛeddan imi icerrig yugar tafawet i ixedmen. Asmi ara yezzi umsebrid tama n M’chedallah, nnig n yiɣisan-a ad naf ibabdren yemseḍfaren wa deffir n wa almi ɣef teɣzi n wazal n 15 ikilumitren, ugar n 30 n yiḥebbasen i yettwaxedmen. Seg Wasif Asemmaḍ alamma d Aɣazi, tɛeddiḍ ɣef At Yexlef, liḥala n ubrid d tin yenṭerren, imi ɣef leḥsab n yimeslayen n yimdanen yattaɣen abrid-a yal ass “seg wasmi ttɛeddin da ikamyunen yessawaḍen akal s abrid ameqqran, abrid-nneɣ yenṭer mačči d kra, almi ass-a ttgamin yinehharen ad ɛebbin i tkeryas-nsen.” Seg tama nniḍen, d imawlan n yifurguten yessawaḍen imdanen iɣef yers lḥers s waṭas imi d nutni i yettɛeddin acḥal n tikkal deg wass.

<p style="text-align: right;"> <span style="white-space: pre;"> </span>  Smail M. 

  
 Mi tga tɣiwant anejmuɛ-is ansayan tikkelt iɛeddan, iɣer ttwaɛerḍen yimezdaɣ, at umussu asduklan, akked yineɣmasen, aṭas i d-ibanen tthennan, wiyaḍ ssaramen belli taɣiwant-nsen ur as-mazal xilla ad tekcem dayen tawwurt n tneflit (développement). Aya mi d-sneɛten yimḍebbren n tɣiwant tiṭ ɣef liḥala n yisenfaren-is; anda kkan yiqburen, ed melmi ara sqelɛen imaynuten i yettwajerrden yakan. Deg umeslay, yella-d usenned ladɣa ɣef kraḍ n yisenfaren d imeqqranen; winna n usiweḍ n waman seg Lɛenser Azegza, axdam n ubrid ɣer Uweqqas seg Tecruft ed Kefrida, asekcem n ugaz n lḥiḍ i yixxamen, akked useggem n yiberdan n Taɛisert-Tigratin-Lmerj n Yiɣil, ed winna n Taregragt-Bumejber-Burafaɛ. <span style="white-space: pre;"> </span>Ma nemmeslay ɣef umezwaru i d-nebder, i yeɛnan taɣbalut n tudert, ɣef wawal n uselway n tɣiwant n Ayt Smaɛel atan yettwajerred tura, qqiment-d kra n tigawin akken ad t-sqelɛen. Abrid n Tecruft kifkif, i ttraǧun yimezdaɣ ad yekfu war ssber, mazal-as kan assaw n ugidrun imalasen (semaines) i d-iteddun. Qqimen-d yisenfaren n uqqan n ugaz i tnezduɣin akked uqeɛɛed n yiberdan. Dɣa, imi i d-dukklen akken wa deffir wa, ilaq tazwara ad mmagen yiqadusen n ugaz abrid abrid ddaw tmurt send ad asen-tettwaxdem tduli s ugidrun. Ad d-nesmekti ɣer taggara, belli yella-d deg umsegraw umeslay ɣef waṭas n yiqeddicen, i wa ileḥḥem, wa deg ubrid!

<p style="text-align: right;"> Mhenni Xalifi 

  
 Yewweḍ-aɣ-d ussan-a kan sɣur Tenmehla n Uḥuddu Aɣarim (Protection Civile) n Bgayet yiwen n wulɣu d amaynut ideg i d-ddan leḥsabat n yineḍruyen, tuffɣiwin d twuɣa deg setta n wayyaren imezwura n useggas-a 2017. D ameslay ɣef umḍan amatu n tuffɣiwin, yewweḍ merra ɣer 13 828. Gar-asent 6007 ɣer yimuḍan neɣ ɣer yimejraḥ seg uɣelluy, axeddim, atg. 836 d tuffɣiwin n usellek ɣer yisehwa (laksidat) n yiberdan, i d-yesseggran 999 n yimejraḥ, d 28 n yimattanen. Ayen i d-ibanen s waṭas diɣ deg usḍisyur-a amenzu, d indaren n tmes i yewwḍen ass mi d-yeffeɣ wulɣu ɣer 676. Amḍan-a yerza akk imeḍqan. Am wakken ttwajerrdent 3620 n tuffɣiwin-nniḍen am i ttiɛadat inaddalen, neɣ i lmend n tirzi n yimḍebbren,atg. Ma yella ɣef wayen icudden i yilel, ɣerqen deg teftisin n Bgayet ɣef waṭas n tsebbiwin 5 n yimdanen deg wayyur n yunyu. Dɣa jerrden ssrabes n Uḥuddu Aɣarim azal n 810 000 n yiɛewwamen ar tura. Ma nga aserwes gar tallit yecban ta n yilindi, ad naf aseggas-a, zadent merra tuffɣiwin. Ula d indaren n tmes ur d-llin uggten imi d-llan azal n 400.

   M. K. 

  
 Ass n 28 deg ctember iɛeddan iga-d yimḍebber amezwaru n waɣir n Bgayet yiwet n tirzi n usefqed i kraḍ n tɣiwanin i tesɛa tdayra n Yiderginen: Iderginen, Tasexriwt, Ayt Smaɛel. Mass lwali d win i d-yeẓran ihi ddeqs n yisenfaren ed wamek leḥḥun lecɣal-nsen. Imi deg Tsexriwt yesḍal ladɣa ɣef Wammas n Usileɣ Amsadur, tamkarḍit n tɣiwant akked uxxam n tɣiwant deg Lberj n Mira. Send ad ikemmel ɣer Ayt Smaɛel anda iwala tazwara tasnawit tamaynut i yettwaldin taggara-ya kan, ed waddad deg tella. Send ad d-isub daɣen ad yezzi tamuɣli ɣer temkarḍit n tɣiwant i mazal akken tella kan acḥal-aya tura, imi ulac tadrimt swayes ara mden yiqeddicen-is. Akken ɣer taggara n tuffɣa-ines i Udrar n Fad, yenwa mass lwali ad iḥewwes i uxxam n tɣiwant, ad n-iwali amek tga tegnit n uqeddic, ladɣa imi sey-a d asawen sɣur tɣiwanin ara ttwanefkayent tkarḍiwin n nnekwa. Deffir n tirzi-ya ihi, yuli ɣer turin n yiɣermanen (citoyens) yiwen n usirem d ageɛmer, amer ad d-teglu s tidet s ubeddel i ttraǧun, i tneflit n temnaḍt-nsen deg kra n yiḥricen xersum, am win n baylek, idles, akked tdawsa (santé). 

<p style="text-align: right;">Mhenni Xalifi 

  
 Tameṭṭut tessers-as-d aḍebsi n seksu n yirden s yibawen, terna-as-id tifelfelt taqurant sdat-s. Argaz ixẓer akin akka ssyin inna-as : ‘’ tameṭṭut aɛni ur tessewweḍ ara tasekkurt-nni ! ‘’Ay argaz aɛni turgaḍ, neɣ yella kra i ak-id-ibdan?’’. Yerra-as: ‘’tassekkurt-nni i d-nɣiɣ di lḥara ! Yak d kemm i yi-d-issawlen a tt-an tsekkurt la tkess di lḥara, ddmeɣ-d tamekkḥalt jebdeɣ fell-as teɣli temmut’’. ‘’Ay argaz, ɣur-k wi aɣ-id-isellen ! Ad aɣ-awin medden d awal ! Melmi akka d-ttrusunt tsekkrin di lḥara?’’, i t-tqubel. Tḍeffer-it alammi iskadeb iman-is. Isusem, ičča imensi ssyin iffeɣ ɣer tejmaɛt. Iṣubb-d ilemẓi-nni si tkanna, tenna-as : ‘’yak tesliḍ-d i kullci ?’’, i as-tenna. Ihi, ruḥ kemmel abrid-ik, qeddem ad teɣreḍ. Ilemẓi-nni, iffeɣ seg uxxam-nni ikemmel abrid-is. Ileḥḥu, ileḥḥu alammi yewweḍ ɣer yiwen n uxxam d aɛezzab, teffeɣ-d yiwet n tmeṭṭut tluɛa-t-id tenna-as yya kcem-d s axxam. Ikcem s axxam, iswa lqahwa syin tenna-as ax-n idrimen, ruḥ aɣ-iyi-d tlata kilu n sardin u tɣiwleḍ-d. Ilemẓi-nni, iṭṭef idrimen iruḥ iwwi-as-id sardin. Mi d-yewweḍ urgaz-is, yessendeh-itt ad d-tebru i tyuga. Tebra-d i tyuga ssyin tenna-as taṣebḥit-agi zemreɣ ad dduɣ yid-k ur sɛiɣ kra n cɣel dagi deg uxxam. Argaz yenna-as akken i am-ihwa a tameṭṭut. Ffɣen akken ɣer tkerza. Netta ikerrez, nettat teṭṭeggir deffir-s sardin teqqar-as kan ay argaz la d-iteddu sardin ! Argaz izzi-d ɣer deffir iwala-d d tidet, tameṭṭut-is ad d-tjemmeɛ sardin. Akken iččur ucekkar tenna-as i urgaz-is :’’ay argaz ad uɣaleɣ kan s axxam ad t-sewwaɣ ma ulac ad ixser’’…tettkemmil. 

<p style="text-align: right;"> Ramdane Lasheb 

 
  
 Karim Khelfaoui, d yiwen ucennay ameqqran n tmedyazt d tezlit n tmaziɣt tartar. D mmi-s n Wat Wagennun.

  Aɣmis n Yimaziɣen: Azul fell-ak a Mass Karim Khelfaoui, amek telliḍ ussan-a?.  

  Azul i yizzayeriyen,  d yimaziɣen merra anida ma llan. Aql-aɣ labas, lḥemduleh, akken kan yebɣa Rebbi. Ddima nekk d leqdicat idelsanen, yal tikelt anida : tikelt d timeɣriwin ; tikelt-niḍen d tidwilin n radyu d tiliẓri (…). Ttidireɣ am nekk am yimdanen merra, ass d iṭij, ass-niḍen d ageffur, am lḥal n yigenni.

  Deg tazwara anwa i d Mass Karim Khelfaoui? 

 Luleɣ deg taddart n At Brahem, deg tɣiwant Ait Aissa Mimoun, deg temnaḍt n Wat Wagennun deg lwilaya n Tizi Uzzu. Imi baba d agrawliw ameqqran, thud-aɣ Fransa axxam-nneɣ yellan deg taddart n At Txelfat, dɣa iruḥ baba yezdeɣ ɣer iḍewlan-is, dɣa dinna i d-luleɣ. Maca ass-a ttidireɣ deg taddart n At Txelfat. D yiwen i iḥemmlen tamedyazt d ccna seg temẓi, dɣa kecmeɣ deg unnar-agi n uẓawan nekk mazal-iyi d ameẓyan. D acennay yeddan d lwaqt-agi. D win iḥemmlen ad isel i yicennayen-nneɣ imeqqranen, d win i d- irebba lḥif n udrar…

  I melmi tebdiḍ ccna?. D acu n ssebat i d ak-yeğğan ad d-tecnuḍ tizlatin ?

 Azal n 20 n yiseggasen-a deg-mi bdiɣ cennuɣ, imi tuɣac-iw akk timezwura ccniɣ-tent deg yiseggasen n tesεin. Ihi ccna bdiɣ-t asmi lliɣ sεiɣ 21 neɣ 22 n yiseggasen deg leεmer-iw. Acu kan, deg tazwara bdiɣ ccenuɣ isefra n umedddakkel-iw amedyaz Salah Zayef, syin seg 2000 d afella i bdiɣ ccenuɣ tamedyazt i xeddmeɣ nekk s timad-iw.

 Ma d tamentilt i yi-ğğan cennuɣ wa ad sefruɣ d, tamezwarut d tukci Rebbi, tis snat d tayri, tis tlata d ayen akk nettidir deg tudert n yal ass.

  Anwa asefru neɣ tasfift swayes tettwasneḍ aṭas? 

 Tasfifit swayes ttwasneɣ mliḥ, iban d akken d aḍebsi-iw amezwaru iwumi semmaɣ «Wisen ma ad am-yexdem leḥsan». Ma d tizlatin swayes mechureɣ aṭas gar-asen-t:«Am wallen tizraraqin, semman-iyi medden sufğeɣ, ay irij, a mmi zuɣer-iyi-n deg ufus, tazeqqa n lejdud»

  Imi am wakken neẓra, tesεiḍ amecwar ɣezzif deg ccna. Ihi inni-aɣ-d achal n tesfifin i d-suffɣeḍ yakan? 

 Suffɣeɣ-d, yakan, mraw 10 n yiḍebsiyen . Amenzu d «Wissen ma ad am-yexdem leḥsan» i d-yeffɣen deg 26 deg waggur n yulyu 1993, ccniɣ deg-s 06 n tuɣac: «wisen ma ad am-yexdem leḥsan, am wallen tizraraqin, semman-iyi medden sufğeɣ, ayen ayen…». Ma d wis sin d «Taftilt» i d-suffɣeɣ deg useggas n 1995, ideg llant 06 n tezlatin. Deg useggas n 1996 suffɣeɣ-d CD wis kraḍ, semmaɣ-as : «A tin i yi-yuran deg twenza-w». Aḍebsi wis ukuẓ «Ibujaden n tayri» yeffeɣ-d deg useggas n 1998. Ma d tasfift tis semmuset «Seqsi iman-ik d acu-k?», d tis seddiset «Ґef zewağ-iw yurez-iyi ckal», ffɣent-d deg useggas n 2001. Ma d tasfift tis sat teffeɣ-d deg useggas n 2004, tinna iwumi semmeɣ«Tayri-w tamezwarut zegleɣ». Aḍebsi wis ṭam «Ay irij», yeffeɣ-d deg useggasn n 2006, ma d wis tẓa «Tazeqqa n lejdud» deg useggas 2009. Ma d tasefift taneggarut akka tura d tagi n 2016, tinna iwumi giɣ «Ur d- yegri deg yidikel uqluj».

  Acu n yisental iɣef tccenuḍ tizlatin-ik? 

 Ma d isental iɣef i d-wwiɣ awal deg tmedyazt-iw, mačči d yiwen neɣ d sin, gar-asen: tigujla, tayri, lḥif, taneḥyaft, lefraq, tayemmat, asirem, tajmilin, tudert-nneɣ tura, timetti…

  Tura ma nuɣal-d ɣer tesfift-agi taneggarut n 2016, nwala yella-d deg-s umaynut, amek armi?  

 D tidet deg tesfit-a taneggarut n useggas-agi, yella-d deg-s umaynut deg sin yiḥricen. Aḥric amezwaru d win n yisental imi ad tafem deg-s isental yemgaraden ɣef widak i nnumeɣ xeddmeɣ (tayri , lefraq…), tikkelt-agi tella-d tejmilt i ufennan-nneɣ ameqqran nettεuz s waṭas “Muḥend Raḥim», tayeḍ daɣen i tyemmatin s umata. Am waken, daɣen, i d-tella tmedyazt tamḥaddit deg snat n tezlatin. 

 Ma d aḥric wis sin d win n uẓawan imi tura nulfan-d aṭas n wallalen n uẓawan imaynuten, am wakken, daɣen, llan wid yessnen mliḥ ad wwten allalen n uẓawan. Anect-agi akk yella-d s waṭas n uxeddim d truẓi uqerruy, mačči akagi kan i d-yusa.

  D acu i d tamuɣli-k ɣef ccna n taqbaylit tatrart? 

 Tamedyazt d tezlit tazwawt yella anida tewwuḍ s amkan i d as-iwulmen imi nesεa imedyazen d icennayen yesaẓayen tizlit taqbaylit s umata ɣer sadt. Imi nesεa daɣen ifenanen d iḥeddaden n wawal d lemtul, yerna neğren abrid i tmussni. Imi diɣen i d-yella umaynut deg wayen yerzan isental d uẓawan (…). Am wakken, daɣen, yella wacu i yexusen, imi llan kra n icennayen ur snernayen ara timusniwin-nsen, neɣ ur d-ttawin ara amaynut i tezlit n neɣ i tmetti.

  Amek i ilaq ad yili ucennay deg tmetti? .

 Accenay ilaq ad yili d iman-is uqbel kulci, neɣ ad ylil d amdan am yimdanen akk-niḍen. D ayen yettwali d ayen yettḥulfu u d ayen yettidir ara t-idemmren ad yesefru neɣ ad yeccnu. Ilaq ad yili s wazal-is, s leqdder-is. Ilaq ad yili yerẓen, yerna ad yawi iseɣ i temtti-inesd lemri n tmetti-ines. Ilaq ad yili d inigi ɣef tallit-is, d netta i d aktay n ugdud-ines.

  Anwa icennayen iwumi tḥemmleḍ ad tesleḍ? 

 Am wakken neẓra akk, aṭas n yifennaen imeqqranen i nesεa. Ihi nekk selleɣ s waṭas i yiɣerbazen n ccna n teqbaylit, lḥasun mačči yiwen ad d-nebder isem, gar-asen: Cherif Kheddam, , Atmani, Lounis Ait Menguellet, Matoub Lounes…atg. Am waken ,daɣen, smeḥsiseɣ i yicennayen-a imaynuten, yal yiwen s yisem-is. Nekk lḥasun ḥemmleɣ akk ad suzegteɣ i ccna n teqbaylit igerrzen, ama d tin n zik neɣ d tin n tura.

  Amek zemrer icennayen ad ԑiwnen tamaziɣt?. 

 Amedyaz neɣ acennay yezmer ad εiwen tamaziɣt ma yella yesskfel-d awalen neɣ lemtul iqburen. S tmedyazt inḥureb ɣef ugerruj n tutlayt-nneɣ. Yal yiwen ad yexdem ayen yezmer; ama s wawalen iqburen ama s imaynuten, ama s yinzan …

  Acu ara asen-tinniḍ i yicennayen imaynuten?. 

 Ilaq acennay ur yettḥiri ara akken ad d-yessuffeɣ tamedyazt-is deg yiḍebsiyen (C D). Ilaq ad iciwer win yessnen kter-is, maca ilaq ad yili deg taɣult-a n tmedyazt, ad tiwleḥ akken ad yesuffeɣ ayen yelhan, izeddigen ara iεiwnen idles-nneɣ. 

  D acu n yisenfaren i tsewjadeḍ sya ɣer sdat? 

 Sewjadeɣ aṭas n yisenfaren sya d afella, gar-asen: tasfift tamaynut deg useggas n 2017. Yella yiwen n leqdic daɣen deg tefsut n useggas n 2017, ula d netta s wazal-is, imi ad nezzi i ukuẓ (04) neɣ semmus (05) n tmura deg lurup. Ad ccnuɣ nekk d yiwet n terbaεt tamaziɣt ideg llan 3 n yicennayen, yiwen d amzabi wayeḍ d acenwi, yerna nekkni d 3 d Izzayriyen, ma d wayeḍ d acelḥi n tmurt n Lmaruk.

  Awal-ik n taggara… 

 Tanemmirt-ik ɣef tdiwennit-agi i yi-txedmeḍ i nekk d leqdicat-iw idelsanen. Tanemmirt tameqqrant i Uɣmis n yimaziɣen imi yi-iga azal, ad awen-iniɣ afud igerrzen i kunwi d uɣmis-nwen. Ad iniɣ tanemmir s tussda i wid akk i yi-ḥemmlen, d widak yesmeḥsisen i tuɣac-iw. 

<p style="text-align: right;"> Yesteqsa-t: Adaoun Ghani 

  
 Gar wayen i yesnernan igemmaḍ n yikayaḍen n yal aswir n leqraya deg lwilaya n Tizi Uzzu, ad naf tizmilin-nni igerrzen i d-ttawin yinelmaden deg tutlayt n tamaziɣt. Xas ulamma mačči d tamaziɣt weḥd-s kan, llant ssebbat-nniḍen, am yimawlan i yetabaɛen leqraya n warraw-nsen, iselmaden i ixeddmen seg wulawen-nsen, aḥemmel n tutlayin tibarraniyin sɣur inelmaden iqbayliyen, anadi ɣef tmussni d tussna, acu kan, tamaziɣt, tesnerna igemmad s waṭas, armi tewweḍ lwilaya n Tizi Uzzu , teṭṭef amḍiq amezwaru i useggas wis tmaniya, wa deffir wa. Awal yemmeɣ d akken d tamaziɣt i d-yessulin igemmaḍ-a. Neɛreḍ ad nwali s leqreb, deg unnar, ma nezmer ad d-nawi ttbut ɣef wanect-a. Nwala tasnawit Ali Mellah anda qqaren akk yinelmaden tamaziɣt. Nesteqsa aselmad n tmaziɣt n tesnawit-a, Mass Karim Chaouche, ɣef tezmilin n yinelmaden d wamek i tezmer tanga-a ad tesnerni igemmaḍ n BAC. Yenna-d :’’95,53 % n yinelmaden wwin-d ugar 10/20 deg ukayaḍ n BAC. Ihi, tezmilin-agi, ɛawnent aṭas inelmaden i wakken ad ssiwḍen ad sɛun 10/20 neɣ ugar deg BAC. Mi ara nwali azal n 60 n yinelmaden i yesɛan ddaw 11/20 deg BAC, ad naf lukan mačči d taneqqiḍt-nni n tmaziɣt i ten-id-yessulin, ur ssawaḍen ara 10/20, meḥsub ur d-ttawin ara BAC.’’ D wa i d ttbud i aɣ-d-yefka uselmad-agi n tmaziɣt i yettmeslayen s yisem n xemsa-nniḍen n yiselmaden n tmaziɣt i yesselmaden deg tesnawit Ali Mellah n Draa El Mizan. Aṭas n yinelmaden i d-yeqqaren, diɣ, d akken tamaziɣt tettɛawan deg usegzi n temsirin n tutlayin-nniḍen. Ladɣa deg temsirin n tjerrumt.’’ S tmaziɣ i yeshel ad nefhem tamsirt n tjerrumt deg tmaziɣt. Syin, mi ara tt-nefhem, tettɛawan-aɣ ad nefhem timsirin n tutlayin-nniḍen imi qrib kif-kif tajerrumt.’’ I d-yenna yiwen unelmad. Zyada ɣef wanect-a, ad naf assaɣen gerrzen gar yiselmaden akked yinelmaden. Aya, yettak afud u yettaǧǧa inelmaden ad ḥemmlen, ‘’meqqar’’, tamaziɣt deg uɣerbaz. 

 Akken yebɣu yili lḥal, aselmed n tmaziɣt yeṭṭef ciṭ taqacuct deg uɣerbaz imi ɣer yiselmaden-is, mačči kan d tamsalt n uɣrum, tella deg-s temsalt n nnif akked tirrugza. Akka i aɣ-d-nnan kra deg-sen. 

<p style="text-align: right;"> Hocine.Moula 

  
 Timetti taqbaylit d yiwet n tmetti yettwasnen s leɛwayed d wansayen id ǧǧan yimezwura ama d lejdud neɣ d tasuta id aɣ-d yezwaren anda is ḥefḍen i waraw nsen akken ad ṭfen deg wansayen-agi , gar wansayen -a ad d naf timecredt , tiwizi , asfukel n yennayer , ayaggi akk yes i ttwasnent tudrin leqbayel s leɛwayed n lejdud s yin akkin ad d naf yiwet n taddart i yeṭṭfen ula d netta deg wansayen -agi taggi d taddart n at racced id-yussan deg usammer lwilaya n tubiert meḥsub d yiwet seg tudrin leqbayen i mazal ar ass-a d wussan seqdaccen ansayen n zik imi xeddmen ass n tlata iɛedda yiwet n tmecredt d tameqqrant s wazal-is ilmend n lmulud anda ttekin akk imezdaɣ id-yezzin i tama-agi azal n 600 twaculin i yellan di tegnit-a imi d tagnit anda temlal tassa d way turew wwind , am wakken nezmar ad d-nnin ula d wid ur yesɛin ara ama d iẓawaliyen neɣ d imeɣban fkan-asen amḍiq nsen ɣas akka tefraɣ taxṛit nsen si tedrimt ur ten-ǧǧin ara ad ɣaben ɣef tmeɣra-agi ixeddmen acku tagnit ara yesferḥen akk tiwaculin n taddart-a rrnu ɣur-s ad illin di ttiɛad akken ma llan ,ɛlaḥsab iɛeggalen i qeddcen di tmecredt-a nnan-d belli nesaweḍ s yidrimen ijemɛen uɣend 6 n yizegran imi aṭas n twaculin i yellan di ttiɛad ,Rnu ɣer waya yal tawacult neɣ yal taxxamt fkan 2000 idinaren i yal tawacult ḥaca wid ur yesɛin ara dacu kan ɣas akka ur d-mmuden ara ameɛa ula d nutni ad awwin lḥeq , Si tama nniḍen wekkden-d ass n tmecredt akk imezdaɣ ttilin ama d imeqqran neɣ d ilmeẓyen ladɣa imeqqranen n taddart imi d nutni iwumi fkan azal s waṭas s yesen i tleḥu taddart acku tignatin yecban tiggi tettilid s ɣur-sen anda id -mmalen amek ara xeddmen meḥsub amek ara tili lewziɛa neɣ ajmaɛ n yidrimen ,Dacu kan ayen ifazen di temlilit-a akk ilmezyen n taddart ass n tmecredt ttajan ula d axeddim nsen iwakken ur sen -tesfat ara tagnit amzun d ass yemgaraden ɣef wussan nniḍen ttakend afus lemɛiwna yerna akken ad issinen ad cfun iwayen xeddmen ,Ayen id-yufraren daɣen di tmecredt-a ula d tameṭṭut tesɛa azal-is imi ttikent ula d nutenti s wayen nniḍen imi yal axxam ad d-naf yal ta dacu tetthegi neɣ tesewjed di lweqt-nni imi xeddment tibaqiyen n seksu s wacḥal isufar aten-ceyɛen ass-nni ɣer umkan ixeddmen timecredt acku hesben-tt d sadaqa rrnu s annect-a begnen-d kra n yimezdaɣ ɣef leqdic-agi d tagnit anda ndeɛu ɣer Rebbi sebḥanu sayen lɛali ɣer lxir ad tenerni tegmat gar taddart-a am wakken d tagnit anda deɛun ɣer Rebbi iwakken ad d-awwet lehwa imi azal n kra sin wayyuren ur d-wwit ara akken ad tekker tfellaḥt , yella-d daɣen nehu n yilmeẓyen ɣ wayen ddiri ad ksen tiɛdewt yella gar yemdanen di tama-agi ḥaca ayen lɛi ara d-yezzin di temnadt-agi akken ad tejujeg ad tenerni di ccan n taddart am wakken timecredt-a ad teqqim d ansay ur yettwattun ara ad ṭṭfen deg-s am akken tella d amedya i tudrin leqbayen id-sbegnen s wudem yesefraḥen s wayen akk icudden ɣer tmetti taqbaylit ama s wansayen neɣ leɛwayed i mazal jehden di tama-agi n at racced ihi nnan-d nessaram akken ur ttaken ara afus di leɛwayed n zik ad teqqim d amezruy n taddart akk d cfawat i tsuta id i teddun 

<p style="text-align: right;"> Abdelhak Menas 

  
 Mbaεd 30 n yiseggasen n lγiba n unaẓur Yidir, imdane it-ḥemlen akked imezdaγ n temnaḍt-is At-Yanni d taddert-is At-Laḥsen ggren-d nnahta, imi id-yuγal yetri γer irebbi n tmurt-is, γer wakkal n lejdud-is i t-id-isekren. Γas akken yebεed acḥal n yiseggasen maca yeṭṭef dima deg isseγ-is, deg yedles-is amazi&amp;gamma,; imi amennuγ-is mači n wass-a. Tuγalin-is γer tmurt n Lezzayer tella-d d tunḍct yelhan i waṭas n leqbayel, imi tettunnefk-asen tegnit akken ad-mlilen yid-s ilmend n tfaska n tgemmi adelsan n leqbayel id-yellan deg ussan n 05 almi d 09 unbir 2015. Deqs n yemyura d yinaẓuren i yellan di ttiεad-agi adelsan, ger-asen Tasaεdit Yassin, Kamel Ḥamadi, Kamel Tarwiḥt, Mohamed Saadi d wiyaḍ niḍen. Ass larebεa yezrin 11 deg aggur n unbir ideg nella, yidir igger irebbi i temlilit akked ineγmasen deg usensu n Snat n Tezdayin «Les Deux Palmiers» di temnaḍt n Draε Ben Xedda, lwilaya n Tizi-Wezzu. Deqs n yineγmasen id-yerran i teγri akken ad-ḥṣun s yisenfaren n ucennay Yidir, tamentilt n lγiba-s deg annar n cna di tmurt n Lezzayer deg seggas n 1979, d acu i yebγa at-yexdem sya d afella. Syen yerra-d s wul zeddigen γef deqs n Yisteqsiyen n yineγmasen, am ayen icuden γer tsartit d tdamsa n tmurt, timmanit n leqbayel. Deg useggas n 1977, tizlit n Yidir « A Baba Inuba » tufrar-d ger yetran, yal tamurt di ddunit slan-as syen suqlen-tt γer tutlayin niḍen ma drus 30. Aselway n tmurt n Lezzayer di tallit-nni, Hewari Bumedyan, yebγa ad-iẓẓar Yidir, yussad γer tmaγra i-yexdem deg tzeqa n coupole di Lezzayer tamanaγt, netta akked yemḍebren meqren n tallit-nni. Yidir muḥal yecna deg seggas n 1979 di tmurt n Lezzayer ar ass-a, sebba imi ulac win is-yesawlen, wama yebγa ad-yecnu s wul zeddigen deg irebbi n tmurt-is, maca yezga yettara-d i tinubga n tmura n tmazγa am Lmaruk dTunes, akked tmura n lbarani, am Fransa, Kanada d tiyaḍ niḍen. Γer tagara yidir imeslay-d γef lalbum-ines ara d-yefγen sya d afella, imi tura yebda yettheggi akked icennayen meqren n tmurt n Fransa am Charles Aznavour,Maxime le Forestier, Patrick Bruel, Bernard Lavilliers akked tcennayt n tmurt n Irland Sinead-Marie O’Connor. Dγa lalbum-agi ad-yeffaγ di tefsut n yimaziγen n useggas id-iteddun (20 yebrir 2016).

 Acennay yidir, tuγal-as tejmilt ddurt yezrin di temnaḍt-is At-yanni s tikci n ciεa  » Itri n Lfeṭṭa ». Akken id-yerza γer taddert n Yigarsafen, taγiwant n At-Yeğğar di temnaḍt n Wizgan, yerra tajmilt i yimezdaγ n taddert-agi zeddigen, imi tudert yelhan tettek-d di tezdeg.<span style="white-space: pre;"></span>

 

<p style="text-align: right;"> Islam Bessaci 

  
 Tamussni i d-aɣ-d ğğan lejdud-nneɣ, ur tt-id wwin ara seg uɣerbaz, neɣ seg tesdawiyin, maca sefrurin-tt-id seg tmussni n tudert-nsen n yal ass. Tamussni ɣur-sen, d ajgu alemmas n tudert n umdan, axeddim yis-s d lssas n usnerni d usirif ɣer sdat. Ur tenfiɛ ara weḥd-s, acku ilaq ad tenneḍ deg ubernus n ttrebyya, i d-irennun i umdan lqima d lkarama. Tamussni tcudd ɣer liman, yenna Luqman ideg lewṣaya i mmi-s: ‘’a mmi, am wakken ur d-tettṣab ṣsaba alamma s waman d wakal, ur yenfiɛ liman siwa ma s tmussni d uxeddim.’’ Lejdud-nneɣ, ffeɣen-d deg uɣerbaz n tuddert. Aɣrebaz-agi, yettjerrib-iten ddima, syin yesselmed-asen timsirin d temɛaytin(d yinnan), lemden ɣef ufus n uselmad i iweɛren mačči d izli. Maca lewɛara-s, trebbi-d irgazen, trennu tettṣeggim tisuta [asget n tsuta (lğill).], terna tessemɣay-d asirem deg tuddert-nsen. Tessefham-asen-d lesrar n ddunit, yerna tesselmad-asen ayen ilaqen ad t-issinen. Tesselmad-asen amek ara zerɛen lewqama d leṣlaḥ s leɛqel, amek ara sɛun lebɣi i tigawt neɣ i uxedim mačči i wawal. Syin, yuɣal leɛqel-nsen (llmux-nsen) yugger ameslay-nsen, yesselmed-asen d akken tamussni mačči d lqewwa, maca lqewwa tettilli deg usexdem d usleɣmu (aṭbaq) n tmussni-a, rnu ɣur-s cbaḥa n tmussni, tettbin-d deg leṣlaḥ neɣ awenaɛ n uexdim.

<p style="text-align: right;"> Adaoun Abdelghani 

  
 Agdud mebla idles am umdan mebla iles. Idles yebna ɣef tutlayt, amezruy d-teskla,… atg, syen ad-tlal tɣerma. Aṭas n yimusnawen irefden idles n tmurt almi yewweḍ ɣer tqacuct. Aṭas n yimusnawen i irefden idles n tmurt almi yeweḍ γer tqacuct. Aṭas i yuran γef umezruy, uguren d iγeblan n tmurt akked cbaḥa-s. Ger yemyura agi yella yiwen gar tgejda n tsekla Tazzayrit wagi d Mulud Ferεun, d amyaru azzayri s tutlayt tafransist, isem-is aḥeqqani Mulud At Caεban, ilul i tmurt leqbayel ass n 8 di meγres 1913 deg Tizi Hibel deg At Dwala. ikcem ar uγarbaz amenzu di Tewrirt Musa. Syen yuγal yekcem γer « le college » n Tizi-Wezzu di 1928, anda iykemel amecwar-is leqraya. 1932,rebεa iseggasen mbaεd yewwi-d agerdas, yuγal yekcem γer uγerbaz amagnu di Lzzayer tamanaγt, tama n Buzarriεa asmi yesεa 19 iseggasen di leεmer-is. Labaεda mi yesεedda amzizwer yeffeγ-d s ugerdas n uselmed. Deg useggas n 1935 yesselmed di taddert-is Tizi Hibel. Yuγal d anemhal n uγerbaz n Tewrirt Musa, ssyinna γer uγerbaz n Larebεa n At Yiraten. Aseggas 1960 yuγal d amesweḍ. Mulud Ferεun yumen swayen ixeddem, ticert swayes yettaru qeṭṭiεet, temsed itira. Yettkel aṭas γef tira-s acku yessen amek izarreε awal, yal win arat-yeγṛen yezmer ad yefhem. Mulud Ferεun ikred ger twacult tigellilt, ikred yelḥif d laẓ. Γas aken uguren n yal ass id-yettaf s zdat-s yessaweḍ yelmed deg uγarbaz aṛumi, ilqeḍ-d tamusni zedigen am waman, yugmed di tala tmusni swayes yessew tasekla Tazzayrit, isufeγ-itt-id si ṭlam γer tafat. Tira n Ferεun tcud γer laεwayed tiqbuṛin n tmurt leqbayel, igemmer-d d gayen yelhan, annect-a yesbeggen-it-id deg wengal-is amezwaru  » Mmi-s n ugellil. Syen yesbegen-d tudert n twacult tazzayrit di temnaṭ n leqbayel. Ar yidis n wangal agi yura daγen ungalen niḍen  » Akal d-idamen », »Ibardan yettalin », »Aγmis »d « Isefra n Si Muḥ U Mḥend. Yesbegen-d miḥyaf yellan ger sin yegduden, agdud azzayri d imawlan n tmurt, d wegdud afransi id-ikecmen s rrṣaṣ d idammen. Rnu yefka-d iḥulfan-is d tmuγli-s γef wayen iḍerrun di tmurt n Lzzayer ledγa di lawan n ṭṭrad. Ass n 15 meγres 1962,yiwet n terbeεt n l’ OAS tessufeγ-d Mulud Ferεun seg unejmu&amp;epsilon,; rnan-d γur-s 5 n yemdanen niḍen (Σli Ḥamutan, Salaḥ Uld Awdiya, Robert Aimzrt, Marcel Basset d Max Marchand), tsenned-iten γer lḥiḍ, syen akin teqreṣ fell-asen s arṣas tenγaten.<span style="white-space: pre;"> </span>

<p style="text-align: right;">  I. B 

  
 “D ahdum, d taluft, Aẓeffun yettidir gar snat twuɣa, urɛad tefri yiwet, tennulfa-d ultma-s”. Akka i aɣ-d-yenna yiwen seg yimezdaɣ n temnaṭ-agi .

 Tamezwarut, d yiwet n tlemẓit i yesɛan setta uɛecrin (26) d aseggas di laɛmeṛ-is, isem-is Ibaɛzizen Ḥafiḍa, n taddart Ibaɛzizen, taɣiwant n Tmizar, lɛaṛc n At Jennad, maca teddirir nettat d twacult-is deg Uẓeffun. D tuḥrict, d tumɛint, teɣɣar di tesdawit n Tizi-uzzu. Gar teswiɛt d tayeḍ, Ḥafiḍa Ibaɛzizen, teɣli gar yiɣuraf n waṭṭan, d ssiɛqa i d-ihummen fell-as d twacult-is d kra n win i tt-yesnen. Kkawent tgeẓẓal-is (insuffisance rénale), ula d timacinin-nni i as-yessizdidigen idammen (Dialyse), uɣalent ur nfiɛent ara. Tazmert, teɣli , ur d-yeqqim deg-s lǧahd. Imejjayen-is ,walan ala yiwet n tifrat, yessefk, ad tɛiwed tigeẓẓal (greffe renale) di tmurt n Fṛansa. D ayagi i yerran imezdaɣ n Uẓeffun d imezdaɣ n Tmizar, ad sdaklen iɣallen-nsen, ad sdaklen tikta-nsen akken ad jemɛen azal n umelyar n yiseṭimen akken ad tt-ceyyɛen ɣer tmurt n Fṛansa . Ass n lǧemɛa 17 di maɣres tanezzayt, azal 150 n yilmeẓyen s tkarrusin-nsen i yeṭfen abrid akken ad d-sutren tadrimt di tudrin n lwilaya n Tizi wezzu, tizi n tinzert imi arraw-is, zgan tteklen ɣef yiman-nsen. Iɛeẓẓugen , Tigzirt , Iɛekkuren , Iɣil n Zekri, d tigi i d timnaḍin ɣer wanida ara rzun . Ma d imezdaɣ n At Jennad, fɣen ɣer temnaḍin-nniḍen i d-yeqqimen: Qqaren Wat zik : ‘’Win i ten-yesɛan deg udrar, ur yettaggad ara deg uzaɣar’’. D tag i d tagmat di tallit n ddiq, d tag i d tinzert di tallit yeẓmen. Send, ad tefru twaɣit-a, yeɣli-d uhdum-nniḍen. Yeɛreq yiwen uqcic ass-nni n lexmis. Segmi yeffeɣ ɣef tlata d uzgen n tmeddit ur d-yekcim s axxam, Kra yedda yiḍ, qeccuc meccuc wer yerkid, iɣezran, imudaɣ, iberdan, iri n lebḥar, ur ǧǧin amekkan. Lǧemɛa, kra yedda wass d anadi, Tigzirt, Bgayet, Assif n Lḥemmam, anda i d-iban cwiṭ n ccek, rzan ɣur-s . Targayt, tessaɣli ifadden, tegzem ifewdan. Bu qellaq, yettban ɣef wudmawen . D ass aberkan ɣef yimawlan. Ad tili d tlata d uzgen (3h3O), ass-nni n lǧemɛa, mi d-ssawlen yiɣallen n laman i baba-s u nnan-as mmi-k iban-d, nufa-t. Acu kan, mazal aqcic ɣer yiɣallen n laman imi yettkemmil unadi ɣef ssebbat i yellan deffir tedyant-a. Awi-d kan imi i dyuɣal s axxam, yuɣal-d RAHIM Taḥarbuct ɣer twacult-is, ɣer taddart-is, ɣer yimdukal-is. Ilaq tadyant-a, ad teqqim d tamsirt , d amedya i yimawlan s umata . lḥaṛs? diri-t, ttnefcic diri-t, tulya n tewwurt diri-t. Yessefk yal ababat, yal tayemmat, ad rren s lmendad i dderya-nsen.

<p style="text-align: right;"> Kader Belaid  

  
 Ma d adlis wis sin «D ulaqrar ad yali wass», tewwi-d deg tmacahut-agi awal ɣef sin watmaten d inilban «Ʃmara» akked «Yidir». Terẓag tudert-nsen mačči d kra, ṛwan rray-nsen ula d ddunit terra-ten deg rrif. Maca ɣer taggara yeffeɣ-asen leɛtab ɣer tafat, yufrar usigna ɣef yiṭij-nsen. Uɣalen ula d ijeǧǧigen n tefsut ǧǧuǧǧgen-asen-d ferḥen yis-sen. Ad d-nesmekti kan belli Massa Hammadi Fatima, tlul deg useggas n 1955 deg Yaḥacen deg lɛerc n At Yanni. D tagujilt n yimawlan deg ussan yimezwura n tudert-is imi mmuten deg lawan n tegrawla tazzayrit. Tḥemmel aṭas timucuha d tira s umata, yis-s i d-teqqar ayen akk i tt-yuɣen d wayen ur tezmir ara ad d-tini s wawal usrid. Tettara-t d tamedyazt neɣ d timucuha. Akka tura tesɛa aṭas n yidlisen-nniḍen i iwejden mazal kan ur d-ffiɣen ara.Afud igerrzen i tmarut, d tɣuri igerrzen i yimeɣriyen.

<p style="text-align: right;"> A.A 

  
 « Suseq agaman, ad yuɣal d-aṛabeɛ » (chasser le naturel, il revient au galop) akka i d-yeqqaṛ yiwen wanzi s tṛumit. Ayagi, nebɣa ad nmaɛen ɣef tuɣalin-agi n laɛwayed lakked d yidles aqbuṛ ɣeṛ « wannaṛ » n tmetti nneɣ. Am akken, iqbayliyen ẓṛan belli uṛ yettdumu ḥaca ṣṣaḥ. Iseggasen-agi inegguṛa, walan imeɣnasen n yidles lakked tutlayt imaziɣen, belli timetti nneɣ tuɣal tegeṛ-d lwelha ɣeṛ iẓuṛan-is. Dayen yessefṛaḥen aṭaṣ. Ayagi dayen i xedmen imeɣnasen acḥal iseggasen-aya akken ad yufṛaṛ yidles Amaziɣ, iṛuḥen am akken « ad yengeṛ » tallit-agi yezṛin, yagi ass-mi yebda udabu taseṛtit-ines n-uɛeṛeb yuɛṛen aṭaṣ! Iseggasen-agi inegguṛa, yuɣal Amezwaṛu n Yennayeṛ yettwassen geṛ medden s-umata, wigi uɣalen xedmen-as ccan akka s yimensi, s timecṛeṭ akked laɛwayed nniḍen. Deg tama-agi n Ṣummam, amezwaṛu n Yennayeṛ ɛeydent medden akken ilaq. Yuɣal yettwassen aṭaṣ geṛ medden. « Ula d nukni nesɛa ṛibiyun-nneɣ! (réveillon) » akka i d-qqaṛen imaziɣen. Am akken yuɣal-d wassif ɣeṛ lḥaddis. Yemlal umaziɣ lakked yidles n yimezwuṛa. Lḥaṣun, ass-nni n Aṛam, imezdaɣ n tama n Ṣummam fkan-as azal-is i « sidna » Yennayeṛ, aqeṛṛu n-useggas amaynut Amaziɣ. Akken neẓṛa, dagi dihin, ixxamen n yidles, ixxamen n yilmeẓyen lakked yiɣeṛbazen begsen akkit akken ad ɛeyden Amezwaṛu n Yennayeṛ. S temzizliyin, s yiselsa iqbuṛen am tqendurt n lfuḍa, abernus,…s tuččiyin (seksu s-ucedluḥ, seksu ubisaṛ, lɛeṣban, tiɣerrifin, atg.) s ticeqqufin, s cna akked s tinawin (conférences) ɣef cucneq, agellid Amaziɣ i hettken Afeṛɛun Ramsis wis III, 2966 isegassen aya. D-agellid-agi Alubi-Amaziɣ (Lybico-Berbère) i d-yeǧǧan asakud-agi (cette date historique). Ass-agi n-umenzu n Yennayeṛ icud-d yides laɛwayed nniḍen tiqburin. Akka ihi, aṭaṣ n tuddaṛ, am Lemṣella (At Mellikeč), neɣ Tawṛiṛt u Ɛebla (At Ṛẓin) ma yella ad nebdeṛ kan tigi, xedment timecṛaḍ (timecṛeṭ) akken ad ɛeydent i wass-agi n Yennayeṛ ameṛbuḥ. Am deg taddaṛt n Tawṛiṛt u Ɛebla (At Ṛẓin) ẓlan azal n 10 i ɛeǧmiyen neɣ igenduzen, i feṛqen ɣef twaculin n taddaṛt-agi deg yiwen n lfeṛḥ muqṛen ! Akka, imezdaɣ sfilin ayen yelhan akken ahat igenni ad iseṛṛeḥ i watas n-ugeffuṛ. Ay at laɛṛaḍ, qquṛent tfeṛkiwin, isaffen neqsen degsen waman, aman ulac deg taɛwinin,…tawaɣit! D-acu, tilawin ssutṛent deg yillu n-ugeffuṛ, Anẓaṛ, akken ad d-iseṛṛeḥ i waman n yigenni. Wissen ma yella yesla-d neɣ ahat ala.<span style="white-space: pre;"></span>

<p style="text-align: right;">  Syphax Y 

  
 Asmi d-luleɣ, sbedden-d ajenwi nnig n dduḥ-iw, nnan-d : «Cehhed ! Ddu d ddin-ik, uɣal d ineslem» s ddreɛ, mebla ccwer, mebla lebɣi.

 Asmi meqqreɣ, gziɣ timsal, mmugreɣ-d ddiyanat nniḍen, maca yiwen ur iyi-d-yemmeslay fell-asent, ama deg uxxam, ama deg uɣerbaz…

 Aselmad-iw yeqqar-d : «ineslem n diri axir n lkafer n lɛali».

 Asmi meqqer, nnan-d ilaq ad tt-uẓumeḍ aggur. Nnan-d : «wagi d aggur n rreḥma»

 Uqbel ad d-ibin waggur, tulli ssuma di kullec.

 Iban-d waggur, yekfa ccek. Azekka ad yebdu waggur n Remḍan. Imdanen d aɛezzar alamma d lawan n sḥur azekka-nni ad tt-wwten d iḍes ass kamel.

 Tameddit imi ara d uɣaleɣ deg umahil-iw, ttmagareɣ-d imdanen ssuḥuben iman-nsen d asuḥeb, ttemderkalen deg ubrid am wid-nni isekren, iḍarren teddun, allaɣen ṭṭsen. Inyiren kersen, teǧǧa-ten taḍsa. Ifadden kkawen, iqudam d iwraɣen, allen d tizeggaɣin ctaqent iḍes. Alamma feqɛen kan ara t-fiqeḍ belli ukin, imiren ad tt-naɣen ad tt-suɣun.

 Lɣaci amek i as-ɛeddayen lweqt-nsen ? Deg wuzal, irgazen ass kamel d iḍes, ma d tulawin ass kamel di tenwalt. Deg yiḍ irgazen tt-uraren Duminu, lkerṭa aked luṭu, tilawin zdat n tiliẓri tt-ferriǧent isura n Yimasriyen. Yal ass lhem yettkemmil.

 Kra ara yekker waggur n Remḍan, lɣaci tt-ɛassan ccix n lǧamaɛ melmi ara yadan.

 Yal yiwen s wacu yettruẓ Remḍan-is, wa s zlabiya, wa s ttmer d uyefki… Imir-nni ad aɣlin ɣef učči, ayen yellan ad ɛeddin fell-as, alarma qerẓeẓin. Mi ččan rwan ad nnecraḥen wulawen. Ad uɣalen ad ttaḍsan, ad d-uɣal tudert udmawen.

<p style="text-align: right;"> Bussaɛd Ḥemar 

  
 Yella ddurt-a iɛeddan umedyaz Brahimi Lxeyyer deg Uweqqas ilmend n yiwen n usarag s wazal-is ɣef yizamulen n rrqem ɣur Yimaziɣen i yellan d tigemmi turtangawt (Patrimoine immatériel). D asarag i d-thegga Tdukkla Azday Adelsan n Uweqqas, i d-yuɣalen s tegnatin-a n yisaragen yal ddurt, s yiswi n ukemmel deg umennuɣ adelsan s umata. Ladɣa mi ara yili d tira s tutlayt n Lmulud At Mɛemmer. Ugar n tegnit n yisefra, imi inebgi n wass-nni d amedyaz akken i d-nezwer yakan ameslay, yesseɣzef awal Mass Lxeyyer Brahimi ɣef yizamulen n rrqem d umezruy-nsen ɣer Yimaziɣen d lḥala n tgemmi-a ass-a n wussan. D lemɛun, d tabrat i tra tmeṭṭut n tmazɣa ad tessiweḍ i tsutwin deg yiqennucen n yideqqi i yettwaseqdacen ula i tgella. Deffir waya, yella-d uskasi sɣur yimeḥḍar, ama s yisteqsiyen ɣef umezruy d unamek n tidet n yiriten-a n rrqem neɣ d tamawin ɣef usentel-a yakan. Syin akin, yella-d usenzi s ubuddu n yidlisen n umeskar: yiwen ɣef rrqem, yeffeɣ-d deg useggas n 2010 s uzwel n « Yal azamul yesɛa azal », wayeḍ d ammud n yisefra iwumi yefka azwel « Tisit n Udrar n Fad ». Idlisen-a, ffɣen-d s tallelt n Tidukkla Tadelsant Adrar n Fad, yuɣ lḥal.

<p style="text-align: right;"> Mhenni Khalifi  

  
<p style="text-align: center;"> Mass Salhi Mouloud, d aselway n tiddukla 

 “Tafaska-agi n tmedyazt tamaziɣt d yiwen seg leqdicat idelsanen i txeddem tiddukkla-agi-nneɣ. Ass-a, nefreḥ aṭas imi newweḍ ɣer tezrigt tis mraw. Gar yiswiyen n tmelkilit-agi d timlilt s timmad-is gar yimedyazen d iḥeddaden n wawal, akked wid iḥemmlen awal iweznen, d usenεet n wayen sεan d agerruj, am wakken i d-yettili usbini n yimedyazen imaynuten. Nessaram d leqdic ara d-yettuɣalen yal aseggas, yerna ad yeglu s ujdid”.

<p style="text-align: center;"> Mass Zidane Yacine, aselway n tesqamut n uktazal 

 “D timsizzelt iεeddan deg tegnatin yelhan, yella-d usqerdec n wawal gar-i d yiεeggalen-nniḍen n tesqamut i ufran n yiḍrisen. D tidet, yella wugur deg ufran n yisefra, imi llant snat n tewsatin n tmedyazt gar teqburt d tetrart. Nessaram ad yili warraz i tmedyazt taqdimt wayeḍ i tmedyazt tamaynut i wakken ur nteg ara amgired gar snat n tewsatin n tmedyazt tamaziɣt. Acu kan nekkni ur nessemnyif ara yiwet ɣef tayeḍ”.

<p style="text-align: center;"> Mass Malek Houd d Mass Salem Amrane 

 “Nefreḥ aṭas s tejmilt-agi i d aɣ-tga tiddukkla tadelsant Itri n Akbou. Fernen-aɣ-d i lmend n leqdic-nneɣ d umecwar-nneɣ ɣezzifen deg tmedyazt. Ur neẓri ara deg sin s tejmilt-agi almi d ddqiqa taneggarut. Ad nesnumer aṭas tiddukka-agi ɣef leqdic-is s umata d tejmilt-a s wuzig, imi i d as-neḥder deg sin gar waṭas n yimedyazen-nniḍen”.

<p style="text-align: right;"> <span style="white-space: pre;"> </span> <span style="white-space: pre;"> </span>   Ghani Amazigh 

  
 Yiwet n tikkelt llan xemsa yiderɣalen zedɣen deg yiwet taddart. Yiwen wass yusa-d ɣur-sen yiwen seg yimezdaɣ yenna-asen : ɣurwat ha-t-an yella lfil deg taddart ass-a !

 Nitni d iderɣalen ur ẓrin d acu ay d lfil. Ihi nnan-as, ɣas ur nezmir ara ad t-nwali ad neɛreḍ ad yes-s nḥulfu. Kkren ihi ṛuḥen akk s anda akken yella lfil-nni sakkin nnulen-t akk yiwen yiwen. Yeddem yiwen yenna-as :

 – Hey ! Lfil am tgejdit  » ay as-yenna win yennulen taɣmas-is

 – Awwah ala ! am wemrar ay as-yenna win sin ay yennulen taseḍḍa-is.

 – Awwah, awah, ala ! D afurek annect ila-t nṭṭejṛa  » ayas-yennan win yennulen abuq-is (inzer-is).

 – D tasebbaḥrut tameqqrant  » ay d-yenna wis ukkuẓ (4) mi yennul ameẓẓuɣ-is

 – Wa d aɣalad ameqqran  » ay asen-yenna wis sḍis mi yesferfed deg uɛebbuḍ-is.

 Ihi bdan la ttemjadalen, mkul yiwen yettḥettit belli d ayen yumen netta ay d tidet. Mi d-iɛedda wemɣar azemni iwala-ten ur ttemsefhamen ara dɣa yeḥbes, yesteqsa-ten :  » D acu yeḍran akk-a ?  » Nnan-as :  » Ur nezmir ara ad nemsefham ɣef wamek ay iga Lfil ! » Sakkin kulwa yefka-d ṛṛay-is. Yeddem uɛeqli-nni yessefhem-asen s terẓen kan ed tekyest belli d tidet akk ay nnan. Yenna-asen axaṭer kulwa deg-wen yennul amur seg tfekka-is, maca s tidet Lfil ila aglamen akk ay d-tefkam imi yal aglam n wemḍiq ay yennul. 

 Dɣa feṛḥen imi sawlen-d akk amur seg tidet.

 Ihi anamek n temɛayt-a d amur n tidet ay yellan deg wayen ara d-yini yal wa. Tikwal nezmer ad nwali tidet-a tikwal ur, acku wehhan yiswan-nneɣ ɣer tnila yemgarrden. Ihi yif ad as-nini ahat yal wa ɣer-s ifukal-is wala ifukal ur nettfuku.

<p style="text-align: right;"> Yessuɣel-itt-id Hamid Oubagha 

  
 Nassima Rabehi d yiwet gar tmedyazin neɣ timaruyin i yefkan ruḥ-is i tmedyazt n teqbaylit neɣ n tamaziɣt s umata.

 D yiwet gar tidak i yesnarnan azal n tmedyazt n teqbaylit. Tefka azal d ameqqran i tmedyazt n teqbaylit taqburt, imi i d-tḥawec aṭas n yisefra n teqbaylit ɣer temɣarin. Tban-d aṭas ɣer unnar n tira deg useggas n 2014. Ass-a ,ɣur-s yiwen wammud n yisefra, d taḥawact seg timawit-nneɣ. Tlul ass n 15 deg yunyu 1967, deg Lezzayer tamanaɣt. Ma tura tezdeɣ deg At Lqern, i d-yezgan deg temnaḍt n Buzeggan, di tmurt n Leqbayel. D tamedyazt imi tebda tira n yisefra deg useggas n 1988, dɣa asefru amezwaru i tura, tsemma-as “Leḥmala”. Lḥasun d ddunit i tt-iseɣren imi d-teğğa aɣerbaz zik, bḥal akk tilawin n leqbayel. Seg temẓi-is, tḥemmel taɣuri, tamedyazt d tmussni. Xas akken tebda tira n tmedyazt deg useggas n 1988, maca teğğa-ten kan deg rrif, yuli-ten uɣebbar. Dɣa, tezwar deg usizreg n tmedyazt n temɣarin n temnaḍt n Buzeggan, teğğa tin-is d taneggarut. Ma d ayen yeԑnan tamentilt (sebba) i tt-yeğğan ad teḍfer abrid n tira n tmedyazt, ad naf d akken d iḥulfan-is d wayen akk tettidir deg tmetti-nneɣ. Am wakken, diɣen, tḥemmel ad d-tsel i temɣarin mi ara sefruyent, d yisefra i d-as-d-teqqar yemma-as. D tamarut imi tura, yakan, adlis-is amezwaru i d-yellan d ammud n yisefra s teqbaylit, tefka-as azwel “Ammud n tmedyazt n temnaḍt n Buzeggan”. Yeffeɣ-d deg taggara n useggas n 2014, ɣer tezrigt “El amel”. Llan deg-s 67 n yisefra n waṭas n temɣarin n temnaḍt-is yecban: yemma-s Zwina, Nna Werdiya n At Yeḥya, Nna Yamina n At Σebbas, Nna Seԑdiya n At ugujil, Nna Faḍma akked setti-s tameԑzuzt Izemraqen ( snat-a tineggura uwḍent leԑfu Rebbi) … Ma d isental iɣef i d-yewwi wammud-a n tmedyazt, mačči d yiwen neɣ sin, gar-asen: temẓi, tameṭṭut, lḥif, lɣerba, zwağ, zzher, lwaldin, tagrawla, amjahed…atg Massa Rabehi, la tettheggi aṭas n yidlisen, ara d-yeffɣen deg yiseggasen i d-teddun, gar-asen: ammud n yinzan, ammud n temseԑraq, tullis, ungal d tsuqqilt n tmacahut-nni “Le Petit chapeau rouge” s teqbaylit.

<p style="text-align: right;">  Adaoun Abdelghani. 

  
  Isufar 

 Kra n tfelflin, Kra n ṭumaṭicin, Zzit uzemmur, Lmelḥ

  Aheggi 

 Glit ifelfel akked ṭumaṭic, rrem-ten daxel n tculiḍt n plastik alamma dayen semmḍit. Sqecrem-ten u tekksem-asen zzariɛa. gezmzt-ten ɣer daxel n tḍebsit n talaxt, rnum-as snat n tɣenjawin n zzit n uzemmur, terrem-t ɣef tmes taḥlawant. Kemmlet anegzun n yifelfel d ṭumaṭic akken daxel n tmes. Mi yewwa, rnut-as zzit. S tezmert-nwen 

<p style="text-align: right;"><span style="white-space: pre;"> </span>   Sɣur Daya 

 
  
 Tikwal, yezmer ad yili ustehzi d afessas deg kra n yiḥricen, meḥsub ur d-igellu ara s lemḍarra tameqqrant, ad yettuneḥsab kan d astehzi. D acu kan mi ara yili ustehzi yeɛna tarwiḥt n umdan, wagi yettuneḥsab d amgerdt. Bab-is ulaq ad yettwaḥaseb fell-as. Neɣ meqqar ad as-d-afen tifrat sya d afella i wakken ur d-ḍerrunt ara tiyaḍ.

 Deg yimalas yezrin, teḍra-d yiwet n twaɣit i d-isersen leḥzen ameqran deg yiwet n twacult izedɣen deg Ain Bessem. Di leɛmer-is 41 n yiseggasen, tameṭṭut-a truḥ iwakken ad terbu deg sbiṭer n temnaḍt-a ideg I tezdeɣ. Maca, mi tt-ssawḍen ɣer din, ufan dakken ulac amejjay yetxeṣṣen i wakken ad d-yelhi yid-s. D ayen I yeǧǧan imḍebbren n sbiṭer-a ad tt-ceyyɛen ɣer…M’chedallah. Yeɛni ad tɛeddi ɣef Tubiret, i wakken ad ternu azal n 40 ikilumitren iwakken ad taweḍ ɣer Mayu. Deg ubrid, imi lḥal-is iḥar, abrid ɣezzif, tameɣbunt-a ur tessaweḍ ara rruḥ ɣer sbiṭer anda I tt-ceyɛen, temmut deg ubrid gar yifassen n wid I tt-yewwin. Dɣa din I yendeḥ unadi ɣef tmettant-is, meɛna aɣbel meqqren, d acu yessawḍen ɣer liḥala yecban ta anda sbiṭer yecban win n Tubiret ur yesɛi ara imejjayen ara yettukelfen s tid ara yerbun. Daɣ, amek ara d-tas tmuḍint-a seg Ain Bessem alamma d M’chedallah, yeɛni seg Umalu s asammar, u nettat deg liḥala yenṭerren. D ayen I yesserfan mačči d kra ama d imawlan n tmeṭṭut ama d imdanen-nniḍen i yugaden ula d nutni ad d-ɣlin deg temcukkal yecban ti.

<p style="text-align: right;"> <span style="white-space: pre;"> </span> S. M 

  
 Ass-nni n lexmis yezrin, 28 deg waggur n cutember 2017 ɣef 15h30 n tmeddit, tella-d temlilit taseklant tis rrebɛa sɣur Mass Hachi Slimane deg Temkerḍit tagejdant n tɣuri taɣerfant n lwilaya n Tizi Uzzu. D timlilit yeddan ɣef teɣzi n snat sswayaɛ, yemselay-d umaru d umnadi ameqqran Mass Hachi ɣef tudert d yimuhal akked umecwar n uzamul n yidles d tutlayt n tmaziɣt Mulud Mɛemmri. D tanemhalt n yidles n lwilaya n Tizi Uzzu Massa Goumiziane Nabila i d-yellan ɣef lmendad n temlilit-agi taseklant, d nettat i d-yefkan awal n tazwara, syin akin tefka-as awal i Massa Sebki s yisem-is d timḍebbert n usizreg n tesɣunt “Livers”, nettat s timmad-is texdem-d agzul i yimuhal d tudert n uselmad d umnadi Hachi. Sakin tefka-as aṣawaḍ i bab n usarag i d-yennan: “Mi ara yettmeslay Lmulud At Mɛemmer nekkni nettsusum, mi ara nettmeslay nekkni fell-as tɣeli-d tsusmi” I kemmel yenna-d daɣen: “Mačči d asmekti kan n tesmiḍent-is (1917-2017) i wumi ara nefk azal, imi argaz yecban netta, ilaq ad yili leqdic fell-as ɣef teɣzi n useggas alamma d lebda”. Yelḥa deg wawal-is ɣef tudert n Lmulud At Mɛemmer, dɣa yefka-d tanagit-is fell-as, d ayen i t-yeǧǧan ad d-yini: “Netta ur yettugad ara yiwen, imi tuɣ-it yakan inǧer abrid ara yawi dɣa yedda kan deg-s, ulamma aṭas n wuguren i d-imuger, maca ur yeqḍiɛ ara asirem, ur yessers ara leslah. Yak d netta i yeqqaren «Win yettruẓun asalu iteddu akken yufa, mačči akken yebɣa»”. Deg uḥric wis sin n usarag-agi, yewwi-d awal deg-s ɣef umezruy n tmurt seg 1871 i beddlen udem n umezruy n tmurt n Lezzayer. Imeslay-d daɣen ɣef tedyanin i iɛeddan ɣef tmurt ladɣa tid yesɛan assaɣ d tudert n Mulud Mɛemmri d ayen i d-yessban deg tira, dɣa yenna-d fell-as: “ Azamul-agi n tmussni d tɣerma tamaziɣt, ulamma ilul deg lqern wis 20, maca yedder lqern wis 19, imi i inuda fell-as aṭas dɣa ad tǧeɛleḍ imir i d-ilul”. Yewwi-d diɣ awal ɣef tira-s deg tɣamsa, imi yella yettaru s yisem n “Bouakaz” seg useggas n 1952 alarmi d aseggas n 1956. Yesseḥres daɣen i wakken tabrat-nni yura Mulud Mɛemmri iwumi isemma “tabrat i yiwen n Uṛumi” i d-yeffɣen deg yiwet n tesɣut tafransist ad d-teffeɣ seg tatut. Imi tettuneḥsab seg yiḍrisen igejdanen n tegrawla tazzayrit n 1954-1962. Imeslay-d daɣen ɣef temsirt tamezwrut n tjerrumt n tmaziɣt yexdem deg tesdawit n Lezzayer mebaɛd 1962, d umennuɣ-is ɣef tgemmi d yidles amaziɣ s umata. Syin, ijbed-d awal ɣef udlis-nni n “ L’Ahellil n Guraya”, dɣa yenna-d: “Lukan mačči d netta i d-yuran fell-as, ulac win ara yeẓren ass-a belli yella yettwaxdam yal aseggas”. Aṭas n tenfaliyin i icebḥen i d-yefka fell-as deg umeslay-is yenna: “Yettuneḥsab d amdan yesɛan rrebɛa n teṭṭucin, snat yettwali yis-sent ɣer sdat, snat-nniḍen yettmuqqel yis-sent ɣer deffir”, yettwali-t belli yeɛreḍ ad yexleq amdan ajdid, i ilaqen ad yagem seg uqdim syin ad yeddu d umaynut. Ɣer taggara, yeɣra-d Mass Hachi kra n yiḍrisen s tefransist deg udlis-nni “Mouloud Mammeri, Ecrits et Paroles” i tura yelli-s n Mulud Mɛemmi d yiwen n umnadi-nniḍen, gar yiḍrisen-agi i d-yeɣra, tella tebrat-nni iwumi iga isem “Tabrat i yiwen Uṛumi”, syin akin yeɣra-tt-id Mass Graine Arezki, d win i d-yelhan s tsuqilt deg Wulmis aɣelnaw n unadi n uqbel amezruy, tantrupulujit akked umezruy (CNRPAH), imi d netta s timmad-is i as-ixedmen tasuqilt ɣer teqbaylit. Mi yessuli asarag-agi-ines unemhal n CNRPAH Mass Hachi Slimane, iger-d tiɣri i yilmeẓyen ldɣa inelmaden yellan dinna, i wakken ad ɣren idlisen n yimura meqqren yecban Mulud Mɛemmri d wiyaḍ, uqbel ad ɣren ibarraniyen. Ɣer taggara maḍi n temlilit-agi yekfan lewhi n 17h00, yella-d deg-s wazal n 30 n ddqayeq n tririt ɣef yisteqsiyen n wid yellan dinna. Ad d-nesmekti belli Hachi Slimane d amaru n rrebɛa n yidlisen, am wakken daɣen i d-yura ugar n 33 n yimagraden n tɣamsa deg tesɣunin d yiɣmisen n ddunit merra. D aprofisur deg rrebɛa n tesdawiyin snat deg tmurt n Lezzayer, snat-nniḍen deg tmurt n Fransa, seg 2000 ar ass-a ha-t-an d anemhal n unadi deg wulmis CNPRAH n Lezzayer,…atg.

  A.A. 

  
 Yerna-d umerbuḥ nniḍen ar tsekla tamaziɣt , d ungal s wazal-is sɣur umedyaz d umaru ameqran Salem Zenia seddaw uzwel « aẓar n tagut » ar tezrigin Tira ,Salem Zenia gar wid i d-yufraren di tira n tmaziɣt yellan yakan d aneɣmas deg uɣmis le pays seld yeslul-d yiwen uɣmis umi isemma iẓuran deg useggas 1999 ar 2003 , Salem ɣas yettidir di tmurt n espenyul maca mazal yettkemmil tira s tutlaty n Dda lmulud , yura ddeqs n yedlisen am :

 Mi sliɣ ccarweɣ, Tamedyazt, Tasɣunt Awal, Paris, 1990. 

 Tirga n Yidir, Ammud isefra, Tamaziɣt-tafṛansist, Tiẓrigin L’Harmattan, Paris, 1993. 

 Tafrara, Ungal, Tiẓrigin L’Harmattan, Paris, 1995. 

 Iɣil d wefru, Ungal, Tiẓrigin L’Harmattan, Paris, 2003. 

 Tifeswin, Ammud n yisefra, Tiẓrigin L’Harmattan, Paris, 2004. 

 Yella zik-nni, Ammud n tmucuha, Tiẓrigin L’Odyssée, Tizi-Wezzu, 2008. 

 Iṭij aderɣal, Ammud n yisefra, Tiẓrigin Le Accent, Barsaluna, 2008.

<p style="text-align: right;"> Dahmani Bilal 

  
 Nnan Wat zik : ‘’win yebɣan ad yegmu, yilqiq, win yebɣan ad yuzur, yirqiq, win yebɣan ad yidir, yemmet’’.

 Diɣ, netta armi i yemmut Kheloui i d-iban wazal yesɛa akked wayen i d-yefka i ccna aqbayli. Ass-nni n temḍelt-is, mačči d izli n lɣaci i d-yeqqersen ɣer taddart-is, Taddart tameqqrant, deg tama n Yiḥesnawen, i wakken ad ḥeḍren i lǧanaza-s. Aṭas n yinaẓuren i d-yusan ad t-walin i tikkelt taneggarut gar-asen : Ait Menguellet, Taleb Tahar, Rabah Ouferhat, Yasmina, Takfarinas, Dahmani Belaid, Mohamed Chemoun, Hacène Ahrès, Ali Meziane, Youcef Guerbas…atg. Uqbel ad t-id-awin ɣer taddart-is i wakken ad yemḍel deg wakal n lejdud-is, yuɣ lḥal tessens fell-as twacult-is lexwan deg uxxam-is i yellan deg temdint n Tizi Uzzu. Asmi yemmut, diɣ, wwin-t ɣer uxxam n yidles Mulud Mɛemmri anda i t-walan medden. Yella Kheloui Lounes, yuḍen aṭas-aya. Acu kan ussan-agi ineggura yenṭer u yekcem acḥal n tikal ɣer sbiter. Yekcem i tikkelt tamezwarut ɣer sbiṭer n Sanatorium n temdint n Tizi Uzzu anda i yettdawi lehlak n turin (la fibrose), yekka deg-s kra n wussan, syin fkan-as-d ttesriḥ. Acu kan ur iɛeṭṭel ara yuɣal ɣer sbiṭer n Tizi Uzzu imi yenṭer mliḥ. Xas ula akken yeqqaz deg-s lehlak, meɛna yal win ara yerzun ɣur-s, ad as-d-yemmeslay ɣef ccna akked album i d-yettaheggi. ‘’Asirem-iw d akken ad d-yeffeɣ deg ussan-agi album-agi i ttheggiɣ u ad cnuɣ tameɣra-w taneggarut deg Tizi Uzzu.’’ D wigi i d awalen i d-yenna i uɣmis La Dépêche asmi yerza ɣur-s ɣer sbiṭer n Sanatorium. Acu kan ddunit d mm leɣrur, akken qqaren, ur t-teǧǧi ara ad yaweḍ asirem-is wis sin. Meɛna, yewweḍ asirem amezwaru imi isellek asekles n 14 n tezlatin ass-nni 20 deg tuber iɛeddan. Yeggmen ad d-yessuffeɣ album-agi deg taggara n unbir i deg-i nella. Am wakken yeḥsa ad yemmet deg ussan-agi, ad as-tiniḍ yettciri. Yefka azwel ‘’Bqa ala xir a ddunit’’ i yiwet gar tezlatin-is-agi tineggura. Aṭas i yessḥassef Kheloui Lounes imi ur as-ffkin ara azal iwulmen dagi deg tmurt am wakken i t-yesɛa deg tmura tiberraniyin. Yemmut Kheloui deg leɛmer-is 66 n yiseggasen. 

 <em> Steɛfu deg talwit a Ccix. </em>

<p style="text-align: right;"> Hocine.Moula   

<div> 
  
 Ihi Mass Azeddine Berkouk, d acennay amenzu n temnaḍt n uweqqas, d netta i yerẓan asalu i tezlit taqbaylit, acku deg wakud-nni deg tmetti-nneɣ d lɛib ad yecnu yiwen, yerna ttwalin acennay s yir tamuɣli. Lḥaṣun mačči d yiwet i yesɛedda. Dda Ɛezdin ilul deg taddart n Ayt Ɛisa (Aweqqas-Bgayet), deg tmurt n yiqbayliyen. Yekcem deg unnar n ccna seg-mi yella d abeztuḥ deg yiseggasen n 70. Yella icennu akked Mas Allawa Rabḥi i yuɣalen ass-a d aduktur n tutlayt d yidles n tmaziɣt akked Naṣir Medjdoub i yellan ass-a d amyaru, d amnadi ilelli. Ihi Dda Azeddine, yekka-d aṭas n tudrin tiqbayliyen, yecna deg-sent taqbaylit tazeddgant ḥemmlen-t akk yimdanen, deg yimi-s dayem awal n tizeḍt i d-yettefɣen. Ayeni d-irennun tumert dakken yekker-d s yicewwiqen n yemma-s akked tezlantin n yinaẓuren iqbayliyen imeqqranen am Dda Slimane Azem akked Dda Ṣaleḥ Sadaoui.

 Ihi deg useggas n 1984 yessufeɣ- d tasfift-is tamenzut, ma d tis-snat deg useggas n 1986, dɣa seg yimir ur d-yessufeɣ tasfift. Ikemmel tizlit deg uzayez ɣer wayeḍ ? yerna yefka afus n tallelt akked uweṣṣ i waṭas n yilemziyen i yekcmen abrid n cna. Yerna yelddi allen i waṭas n yimdanen.

 Salim Bellouz d acennay awḥid i yerran tajmilt i ucennay-nneɣ.

 Ihi, seg-mi yerẓa Dda Azeddinz asalu i tezlit taqbaylit deg temnaḍt n uweqqas, aṭas i d-yernan kecmen abrid-a n tezlit, gar-asen Lmadjiid Adrar, Ait Ikni Boualem, Chekkal Laziz, Maamache Brahim, Ṭaher Aïsi, Djouder Ḥammou akked uletma-s Ḥmama, Agraw Isaffen,Tatiche, akked wiyaḍ.

 Ma deg taggara, ad greɣ tiɣri i tdukliwin tidelsanin n temnaḍt n uweqqas ad rren-t tajmilt i Dda Azeddine acku yuklal asnemmer, yerna yenḥaf aṭas. Ihi ad nekfu s yiwen n ubruy n Dda Azeddine i

  D as-yeqqar : 

  S lḥif d lemḥan 

  I ttɛeddin wussan 

  Nettxellis ayen ur nexdim 

  Deg ddunit yekfa laman 

  Teɣḍer-iyi d amezyan 

  Lmektub anda yeqqim 

<p style="text-align: right;"> Akli Ait Ighil 

  
 Tuɣal tmurt n leqbayel d tazeqqa n tmeɣriwin, yal tama d tafaska : tafaska n talaxt deg Maatkas, tameɣra n lfeṭṭa deg Wat Yanni, Raconte-arts deg Souama, ad d-tetteddu tmeɣra n tbexsisin d tqendurt n leqbayel deg Lemsella d Yihenziyen, ula d lkermus s tmeɣra-s. Acu kan ‘’Bezzaf i xeddmen lpulitik yinelmaden-nneɣ deg tesdawit’’, ɣef wakken i d-yenna Pr Arezki Derridj, imḍebber amezwaru n tesdawit n Tizi Uzzu.

  
 Ilmend n useggas amaynut n yimaziɣen (2965) tidukla taḍelsant taɣerma i yellan deg tɣiwant n Ḥnif taddart n Iɣil nat Ʃamer thegga-d yiwen leqdic d amerkanti ahil n tdukla-a yebda ass n 11 seg yennayer s yiwet n temzikent ɣef tɣawsiwin tiqburin n tgemmi n leqbayel,syen akin tamdit n wass yella-d imensi n yennayer s seksu d uyaẓid,ass n 12 seg yennayer tkemel temzikent syen akin tamdit n wass yella-d umaṭṭaf n taddart anda i d-meslayen kra n yimɣaren ɣef wansayen n tmurt leqbayel,Ɛlaḥsab yiwen seg yimdebren n tidukla taɣerma mass Zaidi Sofian yenna-d i uɣmis n yimaziɣen d akken :iswi n tdukla d aseḥbiber ɣef yidles d tmagit n yimaziɣen u yisefk ɣef tdukla ad ttzuzer idles ɣef tsuta-agi timectaḥ.      

 <span style="white-space: pre;"> </span>            

<p style="text-align: right;">Ziar.Ahcene 

  
 Teḍra-d ddurt iɛeddan yiwet n twaɣit tinmettit deg taddart iwmu ssawalen Leɛlam, taɣiwant n Temrijt, i ibeɛden s wazal n 50 n yikilumiṭren ɣef waɣir n Bgayet. D yiwen n yilemẓi bu 26 n yiseggasen, s tmezwura n B. K, i igan talast i tudert-is mi iɛelleq iman-is s temrart. Ɣef wawal n At temnaḍt merra, ur yelli umdan yuɣ-itent deg uqerruy neɣ yettwassen s tigawin tifuḥanin deg zik. D ayen i d-yeslalen ugar n uttḥeyyer d usḥissef deg wulawen n yimezdaɣ n usamar n Bgayet mi slan i yir isalli-a. Imir mi yettwaberreḥ isalli n unɣiman-a, kkren ssrabes n yiǧadarmiyen, wwin amerḥum. Am wakken sqelɛen anadi akken ad d-binent tegnatin tiḥeqqaniyin ideg i d-yella unɣiman-a.

   M. K. 

  
 Am useggas yezrin, mazal yettazzal wawal ɣef yidlisen n tmaziɣt n wahil amaynut n tsuta tis snat. Xas ulamma adlisfus n useggas amezwaru n uɣerbaz alemmas n yilindi ur d-yefiɣ ara maḍi, ayen yeǧǧan iselmaden akked yinelmaden ad sqedcen adlis aqdim, meɛna idlisen n useggas-a, ad d-ffɣen gar-aɣ d kra kan n wussan.

 «Idlisen n tmaziɣt n useggas wis rebɛa n uɣerbaz amenzu akked wid n useggas wis sin d wis tlata n uɣerbaz alemmas, qrib ad d-ffɣen. Ha-ten-in la ten-id-ssewjaden. Ad ilin deg yiɣerbazen ddurt i d-iteddun». Akka i aɣ-d-yenna yiwen umaṣwaḍ n tmaziɣt i yekkan deg uheggi n yidlisen-a, ayen ara yessifsusen, ahat, aḥebber n yiselmaden akked yinelmaden. Amur ameqqran seg yiselmaden, kukran ad asen-teḍru am yilindi. Aya, beggnen-t-id s timmad-nsen deg uẓeṭṭa anmetti anda i sseqsayen yal tikkelt ɣef leqrar n yidlisen-a. Acu kan, aseggas-a, yemgarad ciṭ ɣef useggas iɛeddan imi ula d wid n kra n tangayin-nniḍen urɛad i d-ffiɣen. Daymi i as-yenna yiwen « Asyax gar yisyaxen, mačči d asyax, imi mačči ala tamaziɣt i mazal ». Ihi, sya ar d-awḍen yidlisen-a, ha-ten-in yiselmaden sɣarayen s yidlisen iqdimen. « Ur nesɛi ara lxetyar. Aql-aɣ nessexdam idlisen i yellan yakan, sya ar d-wejden yimaynuten-agi. D wagi i d awellih i asen-nefka i yiselmaden-nneɣ. Ilaq ad zren d akken ahil n uswir d yiwen, acu kan zemren ad ilin ayen din n yidlisen i wahil-ag», akka i aɣ-d-yenna yiwen umaswaḍ n uɣerbaz amenzu deg Tizi Uzzu, wagi d Mass Sahki, i d-yemmselayen, diɣ, ɣef wugur n yimaswaḍen deg uḥric-agi. « 5 n yimukan n yimaswaḍen i yellan akka tura (rnan-d yiwen aseggas-a), acu kan, deg unnar aql-i weḥd-i. Mazal ur d-rnin ara wiyaḍ-nniḍen. Ihi, nessaram, ad ten-id-rnun deg ussan-agi kan i d-iteddun imi taɛkumt ẓẓayet mačči d izli ɣef yiwen». Am wakken i d-yella, diɣ, wawal ɣef wahil n useggas-a n tesnawit, anda i d-smektan kra n yiselmaden lexsas i d-yellan deg-s neɣ ɛad aswir-is fessusen maḍi. I usmekti, ad nebder kra gar sebbat i yeǧǧan ur d-yeffiɣ ara udlis n tmaziɣt n uswir amezwaru n uɣerbaz alemmas, ilindi. Ha-t-an wayen i d-tenna yal tama, aseggas iɛeddan. Yenna-d yiwen gar n yiɛeggalen n tesqamut n uktazal d tɣuri : ’’ Tasqamut n uktazal d tɣuri, ur teqbil ara adlis-a imi ur iwulem ara i wahil n tsuta tis snat. Ayen yellan deg-s, dayen yellan deg udlis-nni aqdim. Ciṭ kan swayes yemgarad. Ihi, ɣef wanect-a ur t-teqbil ara tesqamut, mačči akk ɣef wayen-nniḍen.’’ I wakken ad nẓer, diɣ, rray n wid ixedmen adlis, nessawel-as i yiwen deg-s, yerra-d ɣef wanect-a : ‘’Adlis i as-nefka, iwulem. Ur neẓri ara i wacuɣer ur t-teqbil ara tesqamut-nni. Yerna wagi ad yeqqim kan d rray-nnsen, meḥsub d rray n tesqamut-agi tamezwarut. Adlis, ha-t-an gar yifassen n tesqamut-nniḍen ara t-iɣren, aql-aɣ la nettraǧu. Ayen yellan deg udlis, yettwakkes-d seg wahil unṣib n tneɣlaft n usegmi, ur yeffiɣ ara seg-s.’’ Akken yebɣu yili rray n wa akked wa, akken tebɣu tili ssebba i yeǧǧan adlis ur d-iteffeɣ ara, qqimen yiselmaden akked yinelmaden, mebla adlis n tmaziɣt, aseggas kamel. Si tama-nniḍen, nestaqsa amaṣwaḍ-nniḍen n tmaziɣt ɣef wamek i d-yella wulmud n wahil amaynut s udlis aqdim, yerra-aɣ-d, :’’ad nesḥissef aṭas ɣef wanect-a imi i d-tella tuɣalin ɣer uɣerbaz mebla ma yewjed udlis n tmaziɣt n uswir amezwaru n uɣerbaz alemmas, tasuta tis snat xas ulamma adlis-a, d taɣuri kan n wahil unṣib n uswir-a. Zemren ad ilin aṭas n yidlisen i yiwen wahil’’. Nesteqsa-t ɣef wamek ara qablen taswiɛt, ikemmel yenna-d :’’aql-aɣ akka tura deg tannant n yiselmaden ijdiden. Ad neɛreḍ ad nqabel taswiɛt akken iwulem imi zemren yiselmaden ad d-heggin i yiman-nsen ttawilat swayes ara slemden. Swaya, dɣa, ara nnaɣen tannumi i wakken ad tteklen ɣef yiman-nsen, mačči kan ɣef wiyaḍ’’. Deg taggara, u ɣef wakken i aɣ-d-yenna yiwen umaswaḍ i yekkan deg uheggi n udlis n tmaziɣt n uswir wis 4 n uɣerbaz amenzu, d akken ad ilin daxel n udlis-a kra n yiḍrisen i d-yettwakksen deg Uɣmis n Yimaziɣen i d-yettilin yal letnayen deg uɣmis La Dépêche de Kabylie.

  Hocine Moula 

  
 ilmend n tuget n yimazrayen, asebded n Qerṭaǧ yella-d deg tasut tis IX s.t.s.ɛ deg useggas 814 q.t.ɛ. Nnan-d zik-nni yella yiwen ugellid deg tmurt n yifniqen, tamdint n “sur” neɣ “Tyr», yemmut yeǧǧa-d taqcict “Elissa” d uqcic “Pygmalion”. Mi tezweǧ Elissa , gma-s yuggad ɣef lwert I asen-d- yeǧǧa baba-tsen. Ihi, yenɣa argaz n ultma-s .Elissa terfa fell-as, terwel deg teflukt deg yid d tarbaɛt n yilmeẓyen, tewweḍ ɣer tagzirt n “chypre”.Tebɣa ad tebnu awanek akken ad tejmaɛ wid I d- yeddan yid-s.Tessuter I ugellid n Tunes amersu n wakal, s wakka tebna tamdint n Qerṭaǧ.Anamek-is “ville neuve” “tamdint tamaynut”. Deg tazwara, nnan-d yimazrayen semman-as “Byrsa” anamek-is aglim n uzger”.Tella tamdint-a tamaynut, ur tesɛi ara aṭas n yiɣbula n temɛict, tella tettak tabzert I yilibiyen, tettxellis Tyr tamanaɣt n surya . Kra kra temhez tuɣal d tamanaɣt n Tefriqat ugafa. Temhaz deg tezmert akked tesreḍt. Tqeɛɛed tudert n yimaziɣen imi llan sɛan tiqbilin. Mi d-kecmen yifniqen, seggmen awanek (lebni, lqanun, yella wayen iwumi qqaren sufféte…atg).Taɣerma-nsen teqqen ɣer tnezzut, tasekla, tasreḍt ideg d-ǧǧan later-nsen am Baal Amon d Tanit. Wwin-d tira d tẓuri-nsen.Bnan isugan am skikda, ǧiǧel, Delles, Saldae(bgayt), Icosium(lezzayer tamanaɣt),…atg. Ayen I d-ibanen deg umhaz n Qerṭaǧ yettak-aɣ-d isallen ɣef wassaɣen-is d yiɣerfan-nniḍen ladɣa imaziɣen imi tebda s uxelles n tebzert I wakken ad texdem tafellaḥt I yimezdaɣ-is, teznuz irden d temẓin.Daɣen, suffɣen-d lɣellat seg wakal-nsen d timeqranin I yimezdaɣ n Tefriqt ugafa, acku lemden tarrayt n tfellaḥt.Tufa-tt Qerṭaǧ d tagnit I wakken ad d- tessewsaɛ akal-is.Deg tasut tisV(5) s.t.s.ɛ uɣalen yimezdaɣ I as-d-yezzin I Qerṭaǧ d ixeddamen ɣur-s.Ttxellisen I wakken ad zedɣen ad xedmen akal-nni, ta d tallit anda Qerṭaǧ ur tettak ara leɣrama.Ad naf daɣen igen n Qerṭaǧ azgen ameqqran deg-s d inumidiyen,(el murtaziqa neɣ les mercenaries). Imezdaɣ n Qerṭaǧ llsas n tudert-nsen amenzu d tanezzut.I wakken ad d-awin aṭas n tɣawsiwin ilaq ad tiwsiɛ ula ɣer tmura n l’europe(Rum, l’espagne, la Gréce, fransa, l’italie,…)Aya yeǧǧa-ten ad xedmen assaɣen yid-sen ladɣa d tɣerma tameqqrant n “la Gréce.Qerṭaǧ I wakken ad teg assaɣen teṭtef kra n temnaḍin n tegzirt n” la sicile”.Ɛeddan leqrun tuɣal tebɣa ad teṭṭef tigzirt akk I wakken ad tedder.Tigzirt-a tesɛa azal meqqern ɣer Qerṭaǧ imin teqreb ɣur-s.Tigzirt-a d asaka gar Qerṭaǧ d yigrikiyen.Assaɣen di tazwara lhan acku cerken deg kra n tɣawsiwin am zzeǧaǧ, afexxar I xedmen yigrikiyen yeqqim-d later-is deg Qerṭaǧ.Almi d 480 q.t.s.ɛ.Bdan-d wuguren d ṭradat gar-asen, ɣef temsal n wakal (la sicile imi bɣan akk ad tt-awin). Assaɣen n yirumanen d Qerṭaǧ llan seg wasmi tbedd Qerṭaǧ lhan almi ttwaɣen deg 264 q.t.s.ɛ syin bdan ṭṭradat gar yiqerṭaǧiyen d yirumanen.Ṭṭradat-a semman-asen yimazrayen”ṭṭradat ibuniqen”.

<p style="text-align: right;"> Fadila Nait Meghar 

  
 Ayen yeḍran ddurt yezrin deg taddart n Mira deg tɣiwant n Timizart id yezgan deg lɛarc Nat Jennad, anda nnuɣen sin lesfuf ɣef akal (imenɣi id yeglan s txeṭṭarin d timeqranin di cci a beɛda taruɣi n yexxamen, n tekryas akked lemḥalat), yerra-d lbal ɣer liḥala n teqwirin akked timazirin deg temnaḍin n tmurt n leqbayel sumata, imi mačči d tikelt neɣ snat id yekker cwal gar imezdeɣ n yiwet n taddart neɣ gar snat tudrin yemqaraben ɣef lijal n tiferkiwin. Ugur d aqdim n lqedma , imi anect-a newret-it ɣef imezwura-nneɣ deffir tamunent n tmurt. Uqbel anekcum arumi tuddrin llan teddun s yiwen lqanun umi neqar «lqanun aqbayli/ le code kabyle» . D lqanun agi yeselḥuyen timsal timetiyin gar leɛrac iɛamren tamurt n Leqbayel. Deg ussan-nni taddart tella ddaw leɛnaya n tajmaɛt ɣef yella Lamin. Lamin yettwafren si gar ṭṭemmen id fkan iderma . Mi ara yili wugur yewɛes, ur as yezmir ara udrum ,d tajmaɛt is yettlin di lmendad akken a tefru. Ma yella ugur yeḍḥa-d nnig taddart d lɛarc meṛṛa ara yenejmaɛen akken as id yaff tifrat.Di tallit-nni imezdeɣ n taddart ḍuɛen i tajmaɛt am akken id yeqqar lemtel «taddart am Ṛebbi”. Ma yella win ixulfen “taqbaylit” amdan –nni ad yeffeɣ deg lufaq n taddart.. yiwen ur t yettllaɛi alamma id yuɣal s abrid. S wakka ddan leɛrac, dren bay-gar-asen war ugur ameqran. Maca asmi id yekcem urumi ɣer tuddrin-nneɣ yewwid yid-s amaynut iḥuzan deg ixef-is asnagal aqbayli- le code kabyle- imi yesebded ayen umi qqaren “ addad aɣrim/ l’état civil», yerna–d usfella taɣdemt( justice) id yellan d tarbibt i leqwanen sbedden lejdud i timeti-nsen. Seg imir yebda uṛumi yettkadastri akal , iferq-it ɣef aṭas n yeḥricen : ayla n baylek( akkal n taɣult aɣiwan), akal n tfellaḥt, akal uslig( privé), akal n tizgi. Di Lǧerra n waya kra seg imezwura-nneɣ xedmen leɛqud ɣef akal-nsen, maca amur ameqran qqimen deg tin-a n lejdud s yimi kan akked innigan I rran tillist ɣef cci-nsen . Anect-a isedda timsal , yassanef i wugguren skud talla tejmaɛt tessɛa azal, maca deffir timunent ansayen iqburenn leqbayel bdan ɣellin, simmal simmal leqbayel keččmen ddaw lqaleb n tuddert tamirant armi tuɣal tajmaɛt d awal-kan: tettwekkes-as lhiba teɣli. Di taggara-agi tuget n tuddrin teddun ddaw ayen umi qqaren asqamu n taddart( comité de village) yeselḥuy lqanun n tidukkliwin sumata. Gar wayen id ixulef waya, akal war aẓayer( sans statut) umi qqaren leqbayel lmecmel. Qrib yal taddart tesɛa lmecmel-ines…Lmecmel d akal yellan d ayla n taddart (deg ur tellas –ara ddewla) yeqqim akken d cerɛa ur yebḍi ur yesɛi bab. Ahat zik imewlan-nneɣ ǧǧan-t akken melba bab s demma akken a t-sexdament i tfellaḥt. Di taggara-agi, akal-agi n lemcmel reɣbent yemdanen, yal wa yettnadi ad iḥiz iyi iman-is teferka. Meɛna anect-a igellud s wugur imi amek ara yetwafreq wakal-nni gar merra imezdeɣ n taddart? Acḥal ara d iṣiḥen i yiwen? Anwa ara a t-yebḍun imi tura qrib tijemuyaɛ-nni n zik muten-t ( ulac lamin, ulac ṭṭeman) yerna isquma i ten-id xelfen ur ksiben-ara lhiba akked leɛnaya tekseb tajmaɛt n zik-nni ! Sya ɣer da ttilin wid yettramen , mebɣir cwer n taddart ttḥizin iyi iman-sen seg akal n lmecmel teferka neɣ snat deg.. bennun ixammen ..xuḍi yal yiwen yeẓra belli akal-nni ur yelli d-ayla-nsen. Dayemmi aṭas n wid wukud nemeslay ɣef taluft-agi ttwahimen amek isen-yettunefk ttesriḥ n lebni imi ( am akken id yeqqar lqanun) akken ad yawi umdan ttesriḥ n lebni ilaq –as di tazwara ad yefek lberhen bell-i akal-nni yenwa ad yebnu s tidet d-ayla-s..ilaq-as aseɛkir n sɛaya( acte de proprièté) …Astehzi-agi, melba ccek, d netta i yettilin deffir cwal id yettnakaren ɣef tilisa, ɣef tiferkiwin , ɣef akal gar imezdeɣ n yiwet n taddart neɣ tikwal gar taddart d tayeḍ… xuḍi lemmer yal taɣiwant ad tɣiwel a tt-kadastri yak akal yellan ddaw leɛnaya-s tili yal wa as id iban wayl-as… ad yekfu cwal d uceqlal yesekcamen tikwal atmaten deg yir timṣeḥsal. Ad yegri wakal n lemcmel ahat ula d win yewwdeḍ lawan akken ad yesɛu azayer( statut) akken ad yettwakkes uggur-agi s wadda ..ur mazal ad yili fell-as cwal!

<p style="text-align: right;"> A.S Hamid 

  
 Inig ideg kecmeɣ umbeɛd mi nerwa aḥnunef deg tzemmurt-nni taneggarut yellan deg tiɣilt n lexla-nneɣ Iɣzer inalen, d inig aɣezfan, alqayan, ula d baba -nni iyi-d-ittmeslayen iɣil d taguni i gneɣ ɣas ulamma ttwaliɣ-t-id netta ikkaten si tegnit ɣer tayeḍ tizemrin i as-d-yeǧǧa baba-s s yeẓra; Wis kan ma d zzɛef neɣ d lxiq i as-igan akken? imi lɣella tenɣes , ma zik tettakk-d tzemmurt 4 ar 8 n tesnatin , tura tin yurwen ad d-tfekk azal n tacekkart, neɣ ahat d war lettkal ɣef tarwa-s labeɛda imi netta yedder i wakal, am akken i yedder s wakal ! Unageɣ am wakken yunag win iḥemmlen ɣer temdinin n tayri-s, unageɣ deg uɛeqqa n uzemmur amectuḥ i serseɣ gar yiḍudan- iw, wehheɣ-t i yiṭij, caxeɣ deg-s imi ɣer-s icuba ussan-agi mezziyen i d-sɛeddaɣ nekk d twacult-iw, Mmektaɣ-ten-id yiwen yiwen amzun d taktabt i qqareɣ ɣas akken si dqiqa ar tayeḍ kateɣ tiṭ-iw ɣer At tawacult- iw, ussan-a ssneɣ-ten, sliɣ-asen , skefleɣ-ten-id, fehmeɣ d akken ur nemyussan, fehmeɣ daɣen acimi i qqaren wat zik: «uqbel ad ak-teɣwu tmeṭṭut muqel qbel anta i d yemma-s!» tidet kan kukraɣ tuɣalin s axxam ɣas yid-sen cerkeɣ ssqef, ṭṭabla, nneɛma…….. Bɣiɣ ad yiɣzif yinig, imi akka i t-mazal tura bɣiɣ ad iyi-d-yini: Ad iyi-mazal! Tamecwart kan sliɣ i baba yessawal-d akken ad nuɣal s axxam, ɣas yembawel yinig ckenṭḍeɣ ɣer-s, bɣiɣ ad d-iɛawed baba asiwel akken ad as-t-rnuɣ d aktay i wussan -a. Iɛawed-d baba asiwel dɣa ndekwaleɣ-d seg umḍiq-iw, ma d aɛeqqa-nni yeɣli si gar yiḍudan, ɣas netta d agrireb i yegrareb deg uḥecraruf-nni, nekk d anfaḍ i d-nefdegh seg yinig-nni, unfeɣ-as ad iyi-yerwel, ḍsiɣ-as ,ur ɛerḍeɣ ad t-id-ṭṭfeɣ, imi iruḥ am tḥebbuyt n ukba deg ugadir.

<p style="text-align: right;"> Salima.D 

  
 Aṭas n yimusnawen i irefden idles n tmurt almi yeweḍ γer tqacuct. Aṭas i yuran γef umezruy, uguren d iγeblan n tmurt akked cbaḥa-s. Ger yemyura agi yella yiwen gar tgejda n tsekla Tazzayrit wagi d Mulud Ferεun, d amyaru azzayri s tutlayt tafransist, isem-is aḥeqqani Mulud At Caεban, ilul i tmurt leqbayel ass n 8 di meγres 1913 deg Tizi Hibel deg At Dwala. ikcem ar uγarbaz amenzu di Tewrirt Musa. Syen yuγal yekcem γer « le college » n Tizi-Wezzu di 1928, anda iykemel amecwar-is leqraya. 1932,rebεa iseggasen mbaεd yewwi-d agerdas, yuγal yekcem γer uγerbaz amagnu di Lzzayer tamanaγt, tama n Buzarriεa asmi yesεa 19 iseggasen di leεmer-is. Labaεda mi yesεedda amzizwer yeffeγ-d s ugerdas n uselmed. Deg useggas n 1935 yesselmed di taddert-is Tizi Hibel. Yuγal d anemhal n uγerbaz n Tewrirt Musa, ssyinna γer uγerbaz n Larebεa n At Yiraten. Aseggas 1960 yuγal d amesweḍ. Mulud Ferεun yumen swayen ixeddem, ticert swayes yettaru qeṭṭiεet, temsed itira. Yettkel aṭas γef tira-s acku yessen amek izarreε awal, yal win arat-yeγṛen yezmer ad yefhem. Mulud Ferεun ikred ger twacult tigellilt, ikred yelḥif d laẓ. Γas aken uguren n yal ass id-yettaf s zdat-s yessaweḍ yelmed deg uγarbaz aṛumi, ilqeḍ-d tamusni zedigen am waman, yugmed di tala tmusni swayes yessew tasekla Tazzayrit, isufeγ-itt-id si ṭlam γer tafat.   Tira n Ferεun tcud γer laεwayed tiqbuṛin n tmurt leqbayel, igemmer-d d gayen yelhan, annect-a yesbeggen-it-id deg wengal-is amezwaru  » Mmi-s n ugellil. Syen yesbegen-d tudert n twacult tazzayrit di temnaṭ n leqbayel. Ar yidis n wangal agi yura daγen ungalen niḍen  » Akal d-idamen », »Ibardan yettalin », »Aγmis »d « Isefra n Si Muḥ U Mḥend. Yesbegen-d miḥyaf yellan ger sin yegduden, agdud azzayri d imawlan n tmurt, d wegdud afransi id-ikecmen s rrṣaṣ d idammen. Rnu yefka-d  iḥulfan-is d tmuγli-s γef wayen iḍerrun di tmurt n Lzzayer ledγa di lawan n ṭṭrad.

 Ass n 15 meγres 1962,yiwet n terbeεt n l’ OAS tessufeγ-d Mulud Ferεun seg unejmu&amp;epsilon,; rnan-d γur-s 5 n yemdanen niḍen (Σli Ḥamutan, Salaḥ Uld Awdiya, Robert Aimzrt, Marcel Basset d Max Marchand), tsenned-iten γer lḥiḍ, syen akin teqreṣ fell-asen s arṣas tenγaten.

<p style="text-align: right;"> Islam Bessaci 

  
 Ini-d s tẓuri “ d yiwet n tfaska i d-yettilin 14 n yiseggasen-aya di tmurt n leqbayel. Tlul-d Tikti n tfaska–agi deg unebdu 2004 deg At yanni. Yebna-tt-id unaẓur Denis Martinez, salah Slim akked Ḥcen Metref. D acu i d iswi n tfaska-agi? D Mass Hsen Metref imwelleh n yilmeẓyen ara t-id-yinin:” Azday i zdin yidelsan dagi d tamawt ɣef tmuɣli i nefka ɣer umaḍal. Tuɣalin i tuɣal tejmaεt d yimukan-nniḍen d igenwan n yidles, yeskan-d acḥal i yedda uẓar-nneɣ deg yidles d wansayen n tmurt. Nebɣa diɣen ad mlilen yinaẓuren-nneɣ i d-yettnekkaren akked wid i ten-yezwaren; imeẓẓyanen, ad lemden taklut d wayen-nniḍen deg yigrawen n tẓuri. S wakka, nger imecṭaḥ deg wul, d nutni i d asenfar nneɣ. S ulac, nessuli-d swayes ara nerr tili i temliliyin tunṣibin yezgel yidles’’. D ayen yeḍran s tidet nufa dinna denis Martinez yettaru unuɣen ɣef leḥyuḍ n taddart At Waɛban netta diɣen ixeddem ɣef yiswi-agi:”Dagi kif kif –aɣ akk. Nqedec akk. Ma d iswi-nneɣ d tiririt n wazal i yimukan igejdanen di tudrin akka am tejmaɛt ,tala, taẓuri d teklut deg yizenqan d uttekki n yimezdaɣ ama deg tira, deg wuraren, deg usuneɣ, deg ccna , deg umezgun. Nettidir yid-sen am yiwet n twacult, nesway idles s umata. Akken yeqqar Mouloud Mammeri deg wawal-is.’’ Nteddu akken nufa mačči akken nebɣa’’. Tazrigt tis 14 deg At waɛban Yal aseggas anda ara terzu tqufet n yiɛeggalen n Raconted w-Arts. Tikelt-a tra ad ters deg ugelmim deg ttnejmaɛen waman isemmaḍen i d-yetturugen di laɛwanser d taɛwinin n tqucac n udrar n Ǧerǧer di taddart n Wat Waɛban iteddun ɣer tɣiwant n Uqbil . Ahil n ddurt n tfaska n useggas-agi d amerkanti nezzah: seg 24 almi d 31 di yulyu, ddren yimezdaɣ d yinebgawen i d-yerzan ɣer tegnatin n lfarḥ, usan-d yimdanen sya u sya. Seg yal tamnaḍt, si Bgayet, Tizi, Lezzayer, wehran, tanezruft, seg umalu ar usammar. Ussan-d ula seg tmura n Lrupa, taẓuri tsemlal tassa d way turew. Ahil n useggas-agi, yeṭṭef-d taklut, isaragen, tikli ɣef uḍar deg udrar, timsikniyin, tamedyazt, aznuz n udlis s ubudu…atg. Kra tekka tfaska, ur iḥebbes leqdic alamma iruḥ yuli wass. Amaynut di tezrigt n 2017 Ayen i d–ijebden lwelha n yimzuyar ɣer tezrigt n tikkelt-a d ulzuz (ssuq)n tlawin n At Waεban, i d-tettheggi tiddukkla ’’Asurif “, yal anebdu. Iεemmer ass n 28 deg yulyu. D tilawin n taddart n Wat Waεban i iεemren rreḥba; ttawint-d isufar i d-tekksent deg tebḥirin-nsent. Ad d-fesrent lxeḍra d lfakya bio i yeswan s waman n Ǧerǧer; timellalin n tyuzaḍ n uxxam, ayefki, tamemt, atg. Ad d-rnunt ayen i xedment deg yixxamen am tgelliwin (tiɣrifin, aɣrum n leḥwal) d yiselsa i ttxiḍint (agus , timḥermin iɛemren s rrqum, tibernyas , atg). Imsewwqen ggten, wa d amsaɣ, wa d aḥewwas yusa-d ad iẓer, ad yekkes lxiq, wayeḍ yettnadi ad yissin isulas iɣef tebna tmetti d tdamsa n tudrin . Yiwen seg-sen d acennay n teqbaylit Lewnis Ait menguellet, yeεǧeb-as ccɣel. « Ayen akka i d-snaɛtent tlawin-agi d ayen igerrzen maḍi i tdamsa; kra n win ara yaɣen akka kra n usafar d afud ara-asent-id-yernu i temɣarin-agi n lbaraka», i d-yesseggra mi t-nesteqsa ɣef ssuq-nni. Tameɣra di taddart Tella-d yiwet n tmeɣra deg yiwen uxxam n taddart ass-nni n lǧemɛa ; teḍra akken i tt-xeddmen Wat zik. Tislit tedda-d ɣef userdun, telsa-d taksiwt n Leqbayel, isli s ubernus. Nudan-d izenqan n taddart. Taquffet n tlawin d yirgazen teḍfer-d s deffir s wurar d lbarud ; snat n temɣarin refdent ɣef tuyat-nsent yiwen n ufniq urqim. Aserwet Gar wayen-nniḍen i d-snaɛten At waɛban di tfaska-a Annar n userwet: Aserwet deg unnar yeḍra ass-nni n 27 di yulyu, ɣef tis 14t00. Gar yimnezzhen, llan wid werǧin ẓrin aserwet n temẓin d yirden. Dehcen di ccɣel icuban wa; qqimen akken i yiṭij armi yekfa usizdeg. Zzin-d i unnar, lemden kra seg umawal n tfellaht, ččan aḍemmin. S wakka i temdel tfaska n “Ini-d s tẓuri”. Kra n win/tin i as-iḥedren d acu i d-yegmer deg-s : win yebɣan tamussni yelmed yugem, win inudan ɣef laɛwayed d wansayen iwala, win ixaqen isared allen-is. Wigi d kra n lesrar n tfaska n “ Raconte-Arts ” i d-yellan deg Wat Waɛban, deg timiṭ n tmurt n Leqbayel. Brahim Benhamouche

 Ini-d s tẓuri “ d yiwet n tfaska i d-yettilin 14 n yiseggasen-aya di tmurt n leqbayel. Tlul-d Tikti n tfaska–agi deg unebdu 2004 deg At yanni. Yebna-tt-id unaẓur Denis Martinez, salah Slim akked Ḥcen Metref.

  D acu i d iswi n tfaska-agi? 

 D Mass Hsen Metref imwelleh n yilmeẓyen ara t-id-yinin:” Azday i zdin yidelsan dagi d tamawt ɣef tmuɣli i nefka ɣer umaḍal. Tuɣalin i tuɣal tejmaεt d yimukan-nniḍen d igenwan n yidles, yeskan-d acḥal i yedda uẓar-nneɣ deg yidles d wansayen n tmurt. Nebɣa diɣen ad mlilen yinaẓuren-nneɣ i d-yettnekkaren akked wid i ten-yezwaren; imeẓẓyanen, ad lemden taklut d wayen-nniḍen deg yigrawen n tẓuri. S wakka, nger imecṭaḥ deg wul, d nutni i d asenfar nneɣ. S ulac, nessuli-d swayes ara nerr tili i temliliyin tunṣibin yezgel yidles’’. D ayen yeḍran s tidet nufa dinna denis Martinez yettaru unuɣen ɣef leḥyuḍ n taddart At Waɛban netta diɣen ixeddem ɣef yiswi-agi:”Dagi kif kif –aɣ akk. Nqedec akk. Ma d iswi-nneɣ d tiririt n wazal i yimukan igejdanen di tudrin akka am tejmaɛt ,tala, taẓuri d teklut deg yizenqan d uttekki n yimezdaɣ ama deg tira, deg wuraren, deg usuneɣ, deg ccna , deg umezgun. Nettidir yid-sen am yiwet n twacult, nesway idles s umata. Akken yeqqar Mouloud Mammeri deg wawal-is.’’ Nteddu akken nufa mačči akken nebɣa’’.

  Tazrigt tis 14 deg At waɛban 

 Yal aseggas anda ara terzu tqufet n yiɛeggalen n Raconted w-Arts. Tikelt-a tra ad ters deg ugelmim deg ttnejmaɛen waman isemmaḍen i d-yetturugen di laɛwanser d taɛwinin n tqucac n udrar n Ǧerǧer di taddart n Wat Waɛban iteddun ɣer tɣiwant n Uqbil . Ahil n ddurt n tfaska n useggas-agi d amerkanti nezzah: seg 24 almi d 31 di yulyu, ddren yimezdaɣ d yinebgawen i d-yerzan ɣer tegnatin n lfarḥ, usan-d yimdanen sya u sya. Seg yal tamnaḍt, si Bgayet, Tizi, Lezzayer, wehran, tanezruft, seg umalu ar usammar. Ussan-d ula seg tmura n Lrupa, taẓuri tsemlal tassa d way turew. Ahil n useggas-agi, yeṭṭef-d taklut, isaragen, tikli ɣef uḍar deg udrar, timsikniyin, tamedyazt, aznuz n udlis s ubudu…atg. Kra tekka tfaska, ur iḥebbes leqdic alamma iruḥ yuli wass.

  Amaynut di tezrigt n 2017 

 Ayen i d–ijebden lwelha n yimzuyar ɣer tezrigt n tikkelt-a d ulzuz (ssuq)n tlawin n At Waεban, i d-tettheggi tiddukkla ’’Asurif “, yal anebdu. Iεemmer ass n 28 deg yulyu. D tilawin n taddart n Wat Waεban i iεemren rreḥba; ttawint-d isufar i d-tekksent deg tebḥirin-nsent. Ad d-fesrent lxeḍra d lfakya bio i yeswan s waman n Ǧerǧer; timellalin n tyuzaḍ n uxxam, ayefki, tamemt, atg. Ad d-rnunt ayen i xedment deg yixxamen am tgelliwin (tiɣrifin, aɣrum n leḥwal) d yiselsa i ttxiḍint (agus , timḥermin iɛemren s rrqum, tibernyas , atg). Imsewwqen ggten, wa d amsaɣ, wa d aḥewwas yusa-d ad iẓer, ad yekkes lxiq, wayeḍ yettnadi ad yissin isulas iɣef tebna tmetti d tdamsa n tudrin . Yiwen seg-sen d acennay n teqbaylit Lewnis Ait menguellet, yeεǧeb-as ccɣel. « Ayen akka i d-snaɛtent tlawin-agi d ayen igerrzen maḍi i tdamsa; kra n win ara yaɣen akka kra n usafar d afud ara-asent-id-yernu i temɣarin-agi n lbaraka», i d-yesseggra mi t-nesteqsa ɣef ssuq-nni.

  Tameɣra di taddart 

 Tella-d yiwet n tmeɣra deg yiwen uxxam n taddart ass-nni n lǧemɛa ; teḍra akken i tt-xeddmen Wat zik. Tislit tedda-d ɣef userdun, telsa-d taksiwt n Leqbayel, isli s ubernus. Nudan-d izenqan n taddart. Taquffet n tlawin d yirgazen teḍfer-d s deffir s wurar d lbarud ; snat n temɣarin refdent ɣef tuyat-nsent yiwen n ufniq urqim.

  Aserwet Gar wayen-nniḍen i d-snaɛten At waɛban di tfaska-a 

 Annar n userwet: Aserwet deg unnar yeḍra ass-nni n 27 di yulyu, ɣef tis 14t00. Gar yimnezzhen, llan wid werǧin ẓrin aserwet n temẓin d yirden. Dehcen di ccɣel icuban wa; qqimen akken i yiṭij armi yekfa usizdeg. Zzin-d i unnar, lemden kra seg umawal n tfellaht, ččan aḍemmin. S wakka i temdel tfaska n “Ini-d s tẓuri”. Kra n win/tin i as-iḥedren d acu i d-yegmer deg-s : win yebɣan tamussni yelmed yugem, win inudan ɣef laɛwayed d wansayen iwala, win ixaqen isared allen-is. Wigi d kra n lesrar n tfaska n “ Raconte-Arts ” i d-yellan deg Wat Waɛban, deg timiṭ n tmurt n Leqbayel.

  Brahim Benhamouche 

  
 Mbeɛd setta n yiseggasen, yuɣal-d ucennay mmi-s n At Mlikec Ḥakim Gawa s umaynut deg umaḍal n uẓawan d wawal. Ayen nezmer ad d-nini ɣef yiseɣrez-a (album) iwumu yefka azwel « A tayri », d akken inuḥ deg-s aṭas n wayen yeɛnan timetti : ama d tilufa n tudert, n umdan deg ddunit neɣ d tayri. 6 n tezlatin iwumi nezmer ad nettḥesses, yal yiwet s uẓawan-is, imeslayen-is, d yiḥulfan-is. Ula d allalen, lqidar i yettwasqedcen deg-s. Llant dɣa seg umaynut-n « A tayri ttxil-m », « D acu i d-mazal », « Lehlak », « Yiwwas », « Lewṭar », akked tneggarut « A Rebbi ». Ɣef wawal n unaẓur i teɛna taluft, i d-yessufɣen ar tura rebɛa n yiḍebsiyen deg umecwar-is n ccna, ma yella iɛeṭṭel seg 2010 armi d aseggas-a akken ad d-yawi ajdid, d ddunit kan i t-yeǧǧan ad yexdem kra kra war ma yesseɣseb lecɣal i d-yessuturen ayendin d ttawil. Ɣas ma yesɛa tiẓrigin d ayla-s, maca uguren i d-yettmaggar ur mxalafen ɣef wid n yinaẓuren merra n tmurt. Imi i d-yenna ur iwala d acu yexdem uxxam n yizerfan n umeskar, ma yella asebɣes yettili-d i kra, wiyaḍ xaṭi. Amaynut-a, ihi, tzemrem ad t-tafem deg yimeḍqan anda ttnuzun yiseɣraz (albums). Tella kan yiwet n taluft i ilaq ad d-nerr awellih fell-as: tagi d tira ur newqim n yizwal n tezlatin. Lemmer yal win yebɣan ad d-yessufeɣ, ad icawer win iẓewren deg tjerrumt tamaziɣt, tili iḍebsiyen akk ad rnun ccbaḥa ugar ma ttwarun akken yessefk s tutlayt n Lmulud At Mɛemmer.

<p style="text-align: right;">   Mhenni Khalifi 

  
 Djilali Hamama, d yiwen ucennay ameqqran n tezlit n tmaziɣt tartart. D mmi-s n Wat Wagennun. Yefka-d aṭas i yidles amaziɣ, iga amecwar ɣezzif deg ubrid n tẓuri.

  Aɣmis n Yimaziɣen: deg tazwara, efk-aɣ-d agzul n umecwar-ik deg lfen… 

 Azal n 16 n yiseggasen-a, segmi bdiɣ cennuɣ, imi tuɣac-iw akk timezwura cniɣ-tent deg useggas n 2001. Acu kan, nekk segmi bdiɣ cennuɣ, ala tamedyazt i xeddmeɣ nekk s timad-iw deg tezlatin-iw. Aḍebsi-iw amezwaru, iffeɣ-d deg useggas 2001 s uzwel «Isufa». Aseggas mebεed, rniɣ wis sin s yisem «Ifat lḥal», aseggas diɣen membεed, suffɣeɣ CD wis tlata s uzwel «Targit». Deg useggas 2004, sazergeɣ aḍebsi-iw wis rebεa s yisem «Ɛeddan wussan-im». Di 2005 ur xdimeɣ ara, armi d 2006 i xedmeɣ CD wis xemsa s uzwel «Rrbeḥ-iw». Syin, daɣen qqimeɣ armi d 2007, i rniɣ album-iw wis setta, s yisem «Err-iyi-d awal». Deg useggas n 2008, i xedmeɣ aḍebsi «Sḥesbeɣ». Qqimeɣ alarmi d 2010 i wakken i d-rniɣ CD wis sebεa s uzwel «Amecwar». Deg useggas n 2011 suffɣeɣ-d album wis tmanya, semmaɣ-as: «Tamara». Ma album-iw wis ttesεa «Tusiḍ-d», yeffeɣ-d deg useggas n 2013. Xtareɣ ad as-semmiɣ akka, imi 8 n yiseggasen ɣef zwağ-iw i wakken yerna ɣur-i uqcic, dɣa fkiɣ-as isem-agi “Tusiḍ-d”. Syin daɣen qqimeɣ armi d 2015, i wakken i d-sazergeɣ aḍebsi wis mraw s uzwel «Timsal». 

  D acu i d ahil-ik i useggas-agi n 2017? 

 Ma d ayen yerzan ahil-iw i useggas-agi amaynut n 2017, ad yebdu s tlata n tmeɣriwin deg tmurt n Fransa; tamezwarut ass 18 di furar 2017 deg temdint n Paris, tis snat ass n 11 meɣres 2017 deg temdint n Lyon, tis kraḍ ass n 25 deg meɣres 2017 deg temdint Ile de France. Sεiɣ diɣen tinnubga ɣer snat n tmura, tamezwarut d Marikan i wass n 20 deg yebrir 2017, tis snat ɣer Canada deg temdint n Murielle i wass n 06 maggu 2017, sɣur tiddukkla n Yiqbayliyen n Canada. Timeɣriwin tisiεta ala tigi i ẓriɣ, maca sewjadeɣ daɣen CD ara d-yeffɣen deg wussan i d-iteddun.

  Tura mmeslaɣ-d cwiṭ ɣef tezlatin-ik tineggura n 2015… 

 Album “Timsal” d taɣuri-w, d tamuɣli-w ɣef kra n tilla n ddunit, imi am wakken i d-nniɣ yakkan, d nekk i ixeddmen isefra n tuɣac-iw, ihi qqareɣ-d kan ayen ssneɣ d wayen walaɣ, ur xeddmeɣ ara ɣef tɣawsa ur ssineɣ ara. Xedmeɣ-tt s lexṣaṣ n ttawilat, acu kan imi tella nneya ama si lğiha-w ama si lğiha n yinaẓuren-nni i ixedmen yid-i. Maca mi teffeɣ ɣer ssuq, tenzza mliḥ, yerna aṭas iyi-d-yeqqaren yuɣal-d Dilali-nni nessen zik.

  Acimi d isefra-k kan i tettɣeniḍ? 

 Segmi bdiɣ asizreg deg useggas n 2001 ar ass-agi, leεmer ɣennaɣ asefru n yiwen deg tezlatin-iw, ula d lmusiqa diɣen, ala ayen kan i d-yetteẓẓem wallaɣ-iw i cennuɣ. Acu kan, mačči i wakken ad d-sbegneɣ iman-iw belli ssneɣ neɣ zemreɣ, lukan ad d-afeɣ win ara yi-xedmen imeslayen, mreḥba yis-s. Acu kan ilaq ad iεeddi i wayen xeddmeɣ neɣ i tmussni-inu, maca ma yella kif kif-aɣ aswir, axir ad sxedmeɣ imeslayen-iw. Akka tura la ttrağuɣ ableεaḍ neɣ ttnadiɣ amedyaz ara d-ifken ajdid neɣ lḥağa leεmer xdimeɣ neɣ ur ssawḍeɣ ara ad sefruɣ fell-as. 

  D acu i d tamuɣli-k ɣef uswir n ccna n teqbaylit tatrart? 

 Tizlit taqbaylit, tεedda-d yal tallit s yifennanen-is, d imezwura syin d ilemmasen tura d imaynuten. Iεedda yiwen lweqt, tebda tezlit taqbaylit tettṣubu, imi ulac ixulaf yeddan deg ubrid n yifennanen imezwura. Anida yelḥaq lḥal armi ur tezmireḍ ad as-tesleḍ deg uxxam d yimawlan-ik. Uɣalen, nulfan-d leṣnaf-nniḍen n ccna (win n tmeɣriwin, “non-stop”). Yerna nekk zemreɣ ad d-iniɣ belli leṣnaf-agi ijdiden ur nɣin ara lfen, acku axir ad yecḍeḥ yiwen s teqbaylit wala s taεrabt. Ttwaliɣ si tama-nniḍen, yuli-d cwiṭ uswir-is, imi llan wid mazal ṭṭfen deg uqdim, llan daɣen wid i d-yeglan s umaynut. Ilaq diɣen ad ilin imeslayen ẓiden, zeddigen, icebḥen, iweznen, axaṭar tura imdanen d ayagi i bɣan ad slen. 

  Acu i d-wwint tmeɣriwin n ccna i tezlit taqbaylit? 

 Dagi deg tmurt n Leqbayel, d tizlit i d-yettawin timeɣriwin. Amedya, ma yella ufennan-nni mechur, taddart-nni ur tettwasen ara ṣafi d acennay-nni i iεawnen taddart-nni. Ma yella mgal d taddart-nni i imucaεen ugar n unaẓur-nni, tezmer ad ad as-texdem tadlelt (la publicité) neɣ abaɣur. Ma yella deg lwilayat-nniḍen n tmurt-nneɣ neɣ deg lɣerba (Fransa, Canada…), ma tettwaxdam tmeɣra n ccna n teqbaylit d iseɣ imi ad ttissinen dina. Ma yella tmeɣra-a n ccna tella-d berra n tmurt n Leqbayel, ad d-tawi cwiṭ, ma ulac d imferjen-nni n useggas-agi i d wid n qabel. 

  Ma yettili-d umεiwen gar yicennayen n tmurt-nneɣ? 

 Ulac amεiwen gar-nneɣ s yinaẓuren, mačči am yifennanen n tmura-nniḍen. Nekni, yal yiwen yeqqar aḥeqq nekk, win yufan tagnit ilaq d netta kan. Nxuṣ cwiṭ deg ccɣel-agi, acu kan mačč d tuccḍa-nneɣ, imi si zzman aqdim, nufa-d belli icennayen-nneɣ imezwura ur ttemεawanen ara gar-asen. Ttwaliɣ ifennanen n” rray” ttemεawanen gar-asen ama dagi deg tmurt ama deg tmura tibaraniyin. Ad iɣenni yiwen n “rray” deg Paris, ad yawi akk imeddukkal-is ad d-cnnun akk yiwet n tezlit, ma d nekni s yiqbayliyen, nettmeɣullu gar-aneɣ.

  Amek-itt tezlit taqbaylit di lɣerba? 

 Ulamma lɣerba isem-is lɣerba ama di Fransa neɣ d Marikan neɣ Canada, acu kan tura mačči am zik, imi llan wallalen itiknulujiyen n teywelt, i yerran amaḍal amzun d taddart. D amedya, ifennanen yettidiren deg Fransa, ttwalin-ten yiqbayliyen n din kul ass, am nutni am wiyaḍ, acu kan mi ara iruḥ yiwen sya seg Lezzayer ɣer din ladɣa tikkelt tamezwarut, ttmaggaren-t-id s tumert, ferḥen yis-s aṭas, ihi mi ara iruḥ d inebgi, ttaεwaqqen amek ara as-xedmen, am win yewwin taɣeddiwt.

  D acu ara d-tinniḍ deg yicennayen yettεawaden tuɣac n wiyaḍ deg tesfifin? 

 Win ara iεiwden taɣect n uccenay-nniḍen, awi yufan ma yedder ad t-iciwer s timad-is, yerna ad as-isel uqbel ad d-tffeɣ, ma yemmut, ad iciwer imawlan-is. Dagi ma yella ur yesεi ara izerfan n umeskan n ONDA, ma yella yesεa-ten d awezɣi ad as-ruḥen, fiḥel ma icureε-it neɣ yewwi awal fell-as. Acu kan daɣen mi ara yettmeslay di tɣamsa neɣ tilibizyu d radyu, ilaq ad d-yinni belli mačči d ayla-s. Si tama-nniḍen, yezmer ufennan ad as-iεiwed i tezlit n yiwen, ad as-yernu ad tt-icebbeḥ akter neɣ ma ulac maḍi ad as-yefk azal-is d rruḥ-is i as-ilaqen. Amedya Matoub Lounès aṭas n tuɣac iwumi iεawed, maca leεmer i d as-yessenqes deg wazal-nsen, ittkemmil yettcebbiḥi-tent ugar. Am wakken daɣen llan wid yettruẓun, yettcemmiten tizlatin yelhan, mebla ma nudder-d ismawen.

  D acu ara as-tinniḍ i wid yettrağun amaynut-ik? 

 Am wakken i d-nniɣ yakan, sewjadeɣ tasfift tmaynut i taggara n waggur n yebrir 2017, akka tura la as-xeddmeɣ “clip” di Fransa i yiwet n tezlit tajdidt. Ad asen-iniɣ i wid yettrağun album-a, ssarameɣ ad asen-yeεğeb aṭas. Imi ad ilint deg-s 8 n tezlatin, gar-asen-t: Nneqma, Temẓi, Ad qqimeɣ gar-awen, Lexyal…

  Awal-ik n taggara… 

 Tanemmirt-ik ɣef tdiwennit-agi i yi-txedmeḍ i nekk d leqdicat-iw idelsanen. Tanemmirt tameqqrant i Uɣmis n Yimaziɣen imi i yi-iga azal, ad awen-iniɣ afud igerrzen i kunwi d uɣmis-nwen. Ad iniɣ tanemmirt s tussda i wid akk iyi-ḥemmlen, d widak yesmeḥsisen i tuɣac-iw. Ssarameɣ, ad tuɣal tmurt-nneɣ ad tesεu azal gar tmura-nniḍen, d azuxxu ara nettzuxxu yis-s mačči d leḥya ara nettsetḥi yis-s.

<p style="text-align: right;">  Yesteqsa-t Adaoun Abdelghani 

<div> 
  
 Tella-d yiwet n temsizzelt n ufran n ssut akken ad yebdu usenfar n usisleg n usaru “L’Opium et le baton” ɣer tmaziɣt akken i d-as-id-ibarreḥ yakan Mass Samir Ait belkacem deg yiwet n tdiwennit i Uɣmis n yimaziɣen. Leswat ara d-yifriren d tid ara yettunefken i yiwudam i d-yuraren deg usaru. Teḍra-d temsizzelt tasebḥit n wass n 21 deg unbir-agi deg-i deg Uxxam n yidles Mulud Mɛemmeri n Tizi uzzu. I usmekti kan, asenfar-agi, yella-d ddaw n leɛnaya n Tneɣlaft n yidles d umaray amatu n Usqamu unnig n timuzɣa d ONDA i lmendad n meyya n yiseggasen ɣef tlalit n umusnaw i d-yuran adlis i yuɣalen d asaru i d-yessufeɣ Ahmed Rachedi s tutlayt n teɛrabt. Ass-a, ad yuɣal usaru s tutlayt n tmaziɣt akken i t-yessarem umussnaw ameqqran Mulud Mɛemmri. Ma d imtekkiyen i d-yusan s ṭṭaqa i wakken ad tekkin di temsizzelt, mxallafen di leɛmer: llan wid meqqren akken, llan daɣen yigurdan akken i d-yenna Mass Ait Belkacem : “igurdan d azekka nneɣ , yal yiwen yefka-d taɣuct-is syin akkin ad ffɣen igemmaḍ n temsizzelt akken ad yebdu usenfar”. Nesteqsa-d yiwen seg wid yettikkan di temsizzelt ɣef yisenfaren yecban wigi yenna-d : “ D ayen yessefraḥen imi nettwali tutlayt-nneɣ tekcem di taɣulin yecban tigi, akken daɣen d araz ara as-yuɣalen i umussnaw “ . Tettkemmil temsizzelt imi mazal ad tili di Bgayet akked Tubiret.

  S.Y. 

  
 Mazal d FLN i yeṭṭfen amḍiq amezwaru deg Useqqamu aɣerfan aɣelnaw s 164 n yimekwan i d-yewwi deg tefranin-agi n 4 maggu 2017, xas ulmma iwexxer ɣer deffir, ma neqren igemmaḍ-a akked wid n useggas 2012 anda i d-iḥella 208.

 Sumata, ffɣen-d yigemmaḍ ɣef wakken yella wudem n tsertit deg tmurt n Lezzayer. Ula d wid igan taslaḍt i yigemmaḍ-a, nnan-d yettban akka ara d-ffɣen. Mazal d ikubar-nni yewwin neɣ yeddan deg wahil n uselway n tegduda i d-yezgan d imezwura, gar-asen ad naf : FLN, RND, TAJ, MPA. Gar 462 n yimekwan i yesɛa Useqqamu aɣerfan aɣelnaw, amur ameqqran wwin-t FLN akked RND. Yewwi umezwaru 164, gar-asen 50 n tlawin, ma d RND, yewwi 97 gar-asen 32 n tlawin. Ɣef wakken i d-yenna Derbal, imḍebber n HIISE, azal n 330 n yicetkiyen i d-yewḍen ɣer tesqamut-agi-nsen. Xas ulamma, ɛeddan tefranin, sumata, akken iwata, meɛna yella-d kra n ccwal deg kra n temnaḍin n tmurt, ɛlaḥsab n Berbal. Ma ɣef ugemmuḍ n uttekki i yewḍen 38,25%, yettuneḥsab d alemmas sɣur aneɣlaf n daxel. « Akken yebɣu yili lḥal, aɣref azzayri, yerra-d i teɣri akken iwata », ikemmel yenna. Ma ɣef yicetkiyen, yenna-d : « h-tent-in tura tewwura n tesqamut HIISE, ldint i wid yesɛan aceti. Tasqamut-a, ad texdem akk ayen yellan fell-as ». Ma ɣef lexsas i d-yeḍran deg tefranin-agi, ama ɣef cwal, ama ɣef wid ur nessaweḍ ara ad kkin deg tefranin imi yella wanda ur wwiḍent ara tbewwaḍin, yenna-d Mass Bedoui « Lexsas-agi akk ad yuɣal ad yettwaseɣti sya d afella ». Ha-ten-in igemmḍ sumata : FLN 164, RND 97, A.HMS 33, Imezrigen 28, TAJ 19, NAHDA+ADALA+BINA 15, Front El Moustaqbel 14, FFS 14, MPA 13, PT 11, RCD 9, ANR 8, MEN 4, Parti El Karama 3…atg.

  M. H  

  
 Akken ad yelḥu yiwen ɣer sdat deg leqdic-is, ilaq ad as-yezwir tayri d lebɣi. Aya d ayen i yeḍran i Uzwaw Xadir Lqadir, neɣ Klek s yisem n tẓuri, mi yuma iḥemmel isenfan n tẓuri, ladɣa win n wunuɣ. Mmi-s n temnaḍt n Yiwaḍiyen, taddart n Cerfa, i ilulen deg yiseggasen n sebɛin, seg send amdur n tnubit i yerra tawriqt d tamdakkelt iɣef yesseftay tiktiwin i as-d-yettasen s usuneɣ n yifɣal (caricatures). Yella iḥerrez tikci-s i yiman-is kan, armi d-tewweḍ tallit ideg yekcem deg kra n tdukkliwin, gar-asent tidukkla “Iles n Umaziɣ” anda yekki deg waṭas n temsikkinin, yerna deg yimeḍqan-nniḍen yemgaraden. Dɣa seg yimir-n i d-yesban taẓuri deg wunuɣ n ufɣul, i yefka tagnit i medden ad gzun aṭas n yiznan i d-yettberriḥ s drus n usuneɣ. Amsefɣul Xadir Lqadir, i iḍefren ad d-yettini ayen yettxemmim s tsusmi i yezmer kan wallaɣ ad as-isel, yelha mliḥ d leqdic-is, werǧin yestehza deg-s. Ɣas qeddac n yiɛewwiqen i d-imuger deg wakud ideg xussen ttawilat, maca aya ur as-yemniɛ ad iger deg usenfar n usufeɣ n udlis n yifɣal. Ur as-yemniɛ ara ad yaweḍ iswi-nni deg useggas n 2001, mi d-yessufeɣ taktabt timezdit, wumi isemma “Trio Gag Caricatures”, akked sin n yimdukkal-is, ɣer Teẓrigin El Amal n Tizi Uzzu. Skud yella dima d imekdi i usnulfu, yekcem Klek ula deg tẓuri n udlag n yixxamen s teklut. Yettcebbiḥ tixxamin n warrac d yimukan-nniḍen s sin n yiɣaniben; aqbur d utrar, s tmussni i d-yekseb, swayes yettgerriz amahil-is. « Seg gar yisenfaren-iw, ssarameɣ ad bnuɣ yiwet n tzeqqa s uɣanib aqbayli amek tella zik deg yixxamen izwawen; s yikufan, acbayli… ». I aɣ-d-yenna unaẓur Xadir Lqadir.

  Kaissa Khalifi 

  
 D-ass n yimaɛḍar. Yal ass n 14 Maɣreṣ, imaɛḍar n-umaḍal akken ma llan, tekkat-d tafat ɣer ɣurṣen akken ad banen i medden. Maca, azekka nni kan,  attexsi tafat, ad ttwattu-n. D ttagi id liḥala n yimaɛḍar… Am tiddukla yecban tiyaḍ, taddukli n yimaɛḍar n t’ɣiwant n yimceddalen terra tajmilt i yimdanen-agi ur nesɛi ara tazmart. D-acu kan, lfarḥ yusad yenqes, imi imaɛḍar-agi ttidiren deg yir liḥala, acku xuṣṣen-ten aṭaṣ n wallalen. Acḥal aya, tiddukla-agi n yimaɛḍar n-imceddalen tessutur deg medden akk d yimḍebren n t’ɣiwant akken ad gren iman nsen, neɣ ad awsen imaɣban-agi yaḥwaǧen aṭaṣ n t’ɣawsiwin. Ama d-iselsa, neɣ tikerrusin n yimaɛḍar, neɣ d ttadrimt, tiddukla ur teḥbis ara deg usuter. Tudert n yimdanen-agi tuɛar dayen kan. Aṭaṣ n wuguren id ttemlilin deg tudert n yal ass. Yuɛar-asen akken ad affen axeddim, acku irebbiten n t’kubaniyin ur ten-ssaxdamen ara, ɣas akken aṣaḍuf (la loi) tefka-yas-en azref akken ad xedmen ! Tamuɣli n t’metti nneɣ tugi att-beddel ɣer yimaɛḍar-agi, akken iten-ttwalin kra s yiwwet n t’muɣli am akken mači d-imdanen ! Ayɣer? « Ar ass-a, ur newwi izerfan nneɣ s-umata, ɣas akken amennuɣ i nexdem muqer! Mazal-aɣ akken deg yir liḥala, mazal imḍebren ur d rrin ara lwelha ɣurneɣ. D-acu-ten-t 4000 idinaren i wagur iɣ-d yezzuzur udabu acḥal iseggasen aya? Anwa bab neɣ tayemmatt n t’wacult i zemren ad yessider arraw-is s 4000 idinaren ? » akka id d-t-yenna yiwen n-umaɛḍur i zedɣen deg M’cedalla. D-acu kan, aḥun a rebbi llan-t tiddukla n yimaɛḍar deg yal taɣiwant yekkat-ent ɣef izerfan nsen, iten-yettɛiwinen ama s tedrimt, neɣ swayen nniḍen, wamma ad nṭaren dayen kan! Awin yufan, ass-agi n yimaɛḍar d ttagnitt akken medden akked d-udabu ad bedlen tamuɣli nsen ɣer yimdanen-agi yerwan lḥif, acku d-imdanen am wiyiḍ yuklalen izerfan nsen mebla lemziya n yiwwen !

<p style="text-align: right;"> Syphax Y. 

  
 Ayen yellan deg wayyuren iɛeddan, neɣ deg yiseggasen, d targit kan i ssaramen kra n tarwa n Uweqqas, ladɣa wid iqerben ɣer tdukkla « Taddukkli » deg taddart n Ayt Ɛisa, yuɣal tura d tilawt. Ha-t-an, la ttwasemrasent tigawin deg wannar i wakken ad d-yuɣal usenfar-a n umezgun n tezzegzewt, neɣ azegzaw, i ttraǧun Yizwawen merra. Tura akka, d tiwizi yessefraḥen i d-iḍerrun deg taddart n Ayt Ɛisa s ubnaw n ubraḥ-a n umezgun gar ṭṭjur, deg tmiṭ n yidurar. D aqeddic i d-yesmektayen lebni n yimaziɣen iqburen, neɣ d win n yirumanen n yiwet n tallit. Ɣef waya, d timrawin n yilemẓiyen i irezzun ɣer Ayt Ɛisa seg qeddac d tamnaḍt akken ad kkin deg usbedd n ubraḥ-a amaynut deg tegnit n ubeḥri d tili. D imal yelhan meqqar i ubrid i d-yenjer Muḥend Uyeḥya i usefti n umezgun azwaw d usbeyyen-ines gar leǧnas. Imi tura llan wid izemren ad d-awin aswir s tceqqufin n umezgun. Ihi ma ldin ugar n yixxamen d yibraḥen, am wa n Uweqqas, d ayen ara d-yernun ala lfayda, labaɛda, i warrac-nneɣ. Dɣa ad d-nesmekti belli, nnig n yibeddi n tdukkla turmidt Tadukkli n Ayt Ɛisa, gren-d afus ula d Izwawen iɣriben n Canada s uheggi n tbezzart i ujmaɛ n yidrimen ara yerren ɣer usemmed, aselzem, d uwenneɛ n umezgun-a n berra. Mazal yezmer yal yiwen, ad iɛiwen deg usenfar-a. Ladɣa ilemẓiyen n tmurt iɣef tteklen yidurar. Ma yella lewqam ibeddu seg Wat uxxam, ur seg yiwen n wudem kan.

<p style="text-align: right;"> Mhenni Khalifi 

<div> 
  
 Lydia d yiwet n tlemẓit n 17 n yiseggasen di leɛmer-is, teqqar di tesnawit di tama n M’chedallah. Yeɣli-d fell-as yiwen n waṭṭan i tt-yeǧǧan tekref deg wusu acḥal n wagguren, imi tawacult-is ɣas akken tuzzel, tnuda ur tessaweḍ ad d(taf kra n usafar ara yerran yell-is tbedd am zik-is. Ḥala rwaḥ-is ɣer tmurt n Fransa I izemren ad tt-id-yerr ɣef yiḍarren-is. Maca, anda ara taf ttawilat iwulmen i udawi-s imi ɣef leḥsab n wayen i d-ssutren seg sbiṭarat n tmurt-a n lberrani nnig n sin n yimelyaren n ssantim ara d-tesqam taluft-is. D ayen yeǧǧan iɛeggalen n tiddukla “tamgut” ad beggsen s annar iwakken ad gren tiɣri I ufus n tallelt I twacult n Lydia. Imi mebla leɛḍil, meẓẓi, meqqer, argaz, tameṭṭut rran-d I teɣri, yal wa s wacu i yezmer almi d-jemɛen nnig n wayen ilaqen n tedrimt. Ɣer taggara, ula d imḍebbren n twilayt mi walan annect n ugraw i d-ibedden gren-d afus-nsen ula d nutni. Ɣef leḥsab n yisallen i aɣ-d-yewwḍen, almi d ussan-a yezrin i d-yewweḍ usihar n rwaḥ n Lydia ɣet tmurt n Fransa iwakken ad d-kkes lhem i tt-izedɣen. Wagi d yiwen n waṭṭan iwumi qqaren “Sarcom d’Ewing” yekkaten ɣer yiɣes n taɣma, ayen ara yeǧǧen amdan ur yettadded, ur iteddu. 

<p style="text-align: right;"> Nabila.B 

  
 Di tmeɣra-nni d-yellan di Zénith di Lpari, 11 yebrir yezrin, yemmeslay-d Lounis Ait Menguellet ɣef tedyant-nni « Je suis Charlie ». Dɣa, yenna umedyaz « Nek daɣen d Matoub, d Tahar Djaout, d Said Mekbel, d Smail Yefsak » akked widak akk nɣant tersasin n rebrab. Widak akk yellan d azamul, wid yettnaḍḥen ɣef nnekwa, ɣef yidles ad yejujeg. Maoub d yiwen seg widak-agi yemmalen abrid. Ula d netta tegla yes-s tisselbi n umdan (bêtise humaine). Teselbi-nni « meqran am sebɣ igenwan (l’univers) », syenna Idir, d-yugmen ɣer Einstein, ɣef txazabit n Lpari.

 Tisselbi-nni tegla s Matoub, di Tala Bounana, ass 25 yunyu 1998. Maɛna tisselbi-nni ur teslib ara, ma nezmer a d-nini, axaṭar tewwet azamul ancet-ila-t, yeddren s lejwareḥ-is di tmetti taqbaylit. D azamul uɣur twehha tmuɣli, asmi akken yeɣreq webrid i webrid, asmi akken ggumen ikabaren, nzant t dukliwin.

 Ilul-d Matoub di 24 yennayer 1956. Asmi kan yebda cna, yettwasen, iḍ-nni n Tefsut Imaziɣen, yebrir 80, yedda d Ait Meguellet, Idir, Ferhat Imaziɣen Imula d yimeqranen n ccna n teqbaylit yefkan azal i wawal. Isem-is  « yebbeɛzeq-d » didin. Yewwi-d ssef ajdid, yeqqar-d timsal mebla tawazya, mebla rkuz. Tuɣac-is d ddwa ɣef ljerḥ. Yekcem s ulawen n yilmeẓyen yeffuden tidet, yeffuden ad idiren taqbaylit-nnsen mebla akukru. Azal  20 iseggasen i teṭṭef tmedyazt n Matoub afus i usirem n yilmeẓyen.    Tabɣest-is d « tɣennant-is » glant yes-s. Uqbel ass-nni amcum, yuɣ lḥal yewwet-it ujadarmi s kalachikov (tuber 88).  Taggara-s, am akken yehṣa yes-s. Dayen d-yettbanen di tuɣac-is. Matoub yezra amennuɣ-is ad d-yessiwel i yeɛdawen. Uac win ur yezgil : isertayen, iserkasen , lakul,  timeṭṭurfa (intégrisme)… d wayen akk yettekkin deg ugrireb n tmeti, si 62. Yettani ula di tallit n ligirra-nni , yesekfel-d  tixazabiyin-nni yeglan s kra n yigrawliwen. Din i yufa  sseba n lqerḥ d ljerḥ n uzekka . Tudert n Matoub d amennuɣ, amennuɣ n yal ass, alarmi ur nettaf tilisa gar tudert n ucennay, tamedyazt-is d umennuɣ-is.  Dɣa, aya yettbini-d di   « Atarwa lḥif » (1986). Di taɣect-a  texleḍ tudert n Matoub, tikerkas n udabu asertan, tameḥqranit akked temsirin n tfelsafit n ddunit.    Tuɣac n Lwennas ddant mgal liḥala yerṣa udabu asertan : tasertit, timeti, tafelsafit, idles. Ur d as-teqqareḍ ara 20 n yiseggasen i yecna : nɛac-iten amzun d nnefs n lqern neɣ ugar ! Rnu yewweḍ leɛfu Rebbi meẓẓi (42 n yiseggasen). Iruḥ asmi akken i yezmer ad d-yefk ugar, am Moumoud Feraoun, yettwanɣan d rsas 36 iseggasen uqbel d Tahar Djaout yettwanɣan di 1993. Iruḥ, maɛna ugin aya yelmeẓyen. Ɣer ɣur-sen, ɣas ulama ur t-sinen ara, mazal-it yedder, mazal awal-is yesɛa amkan ass-a, mazal-iy yettwellih i uzekka. Awal yeddan d Tmaziɣt, Tugdut, mgal taneḥqranit… Awal yefkan-afus i akk imennuɣen iḥeqqiyen. Widak-nni i wumi beggsen yelmeẓyen acḥal n lesnin. Imennuɣen-nni ara yessiwḍen cwiṭ cwiṭ, « ɣas ulama lwaɛd la iteqqes » Nuɣ tannumi n reffu mara yili ur nerri ara tajmilt i unaẓur neɣ amaru, alama yemmut. Yemmeslay-d  Maoub ɣef waya   « Atarwa lhif » :  « asmi ara yemmet, ara nissin lqima n wergaz ». D acu kan Lwennas « tuɣal-as tejmilt di tudert-is ». 

<p style="text-align: right;">Amar Nait Messaoud

<p style="text-align: right;">yerra-t-id ɣer teqbaylit T.O.A

  
 Mohand Nait Abdellah d amedyaz, d anaẓur, d amaru ameqqran n tmedyazt tmaziɣt tartar, d ameɣnas diɣen n tmaziɣt. Tayri-is i tmaziɣt d isefra demmerent i wakken ad yawi abrid n tira n tmedyazt deg yidlisen.

  Aɣmis n Yimaziɣen: i melmi tebdiḍ tira n tmedyazt? 

 Bdiɣ tira n tmedyazt am nekk am tuget n yimedyazen deg temẓi. Isefra-inu imezwura, uriɣ-ten deg yiseggasen n 1970-1972. Ussan-nni, lliɣ d anelmad deg uɣerbaz alemmas (CEM) n Lğemεa n Sarriğ. Ussan-nni, lliɣ sεiɣ gar 15 ar 17 n yiseggasen deg leεmer-iw. 

  Ahat d timeɣnest n tmaziɣt i d ssebba mi tsefruyeḍ? 

 D tidet, timeɣnest n tmaziɣt tdegger-iyi i wakken ad sefruɣ, imi nekk d yiwen seg 24 n yimeɣnasen i yettwaṭṭfen ɣer lḥebs deg useggas n 1980. Zyada ɣef wanect-agi, lḥif n tegrawla, lbaṭel akked d tmuḥeqqranit i d-εaceɣ deg ddunit-iw, i d i yi-gan d amedyaz, imi mačči d nekk i inudan fell-as.

  Imi kečč d amedyaz amḥaddi, d acu i d tamuɣli-k ɣef tewsit-agi n tmedyazt? 

 Zemreɣ ad d-iniɣ belli, tamedyazt tamḥaddit tewwi-d aṭas ama i tmedyazt ama i tmaziɣt s umata. D nettat i d as-yelddin iẓri, tessaki-tt-id seg tguni. Tettara-d tiɣawsiwin s imekwan-nniḍen. Tessenfalay-d ayen iwumi ur tezmir ara ad d-temmeslayeḍ srid. Lukan mačči d nettat ur tettaweḍ ara sanida akka i tewweḍ.

  D amedyaz d amaru, amek armi? 

 Deg tazwara, lliɣ sefruyeɣ kan i yiman-iw, d kra n leḥbab i d-asen-yeslan, gar-asen: Ahcene Mariche, Idir Bellali. Nnan-iyi acuɣer ur ten-tettaruḍ d idlisen, i wakken ad ten-ɣren akk medden. Tura akka, suffɣeɣ-d sin yidlisen d ammuden n yisefra s tmaziɣt. Amenzu d ‘’Aḍref’’ i d-yeffɣen deg waggur n maggu di tefsut n useggas 2013, ɣer tezrigin Aẓur, uriɣ deg-s 30 n yisefra s tmaziɣt. Wis sin d ‘’Awal d wawal’’ i d-suffɣeɣ yakkan di ɣuct-a n 2015, ɣer teẓrigin Aẓur, ideg llan 24 n yisefra.

  Dɣa, i wacu d wigi i tferneḍ d izwal-a i yidlisen-ik? 

 Amezwaru ‘’Aḍref’’, ffkiɣ-as-t i wammud-iw amezwaru imi mesḍefren deg-s yisefra, am win ixedmen aḍref n tkerza. Ula d tutlayt, am wakal, ilaq ad tkerzeḍ akken ad d-yefk lɣella. Yal yiwen ilaq ad yexdem ayen iwumi yezmer. Wis sin ‘’Awal d wawal’’, xtareɣ-t d azwel i udlis-iw imi uqbel ad t-aruɣ d asefru , yella-d d adiwenni gar-i d yiwen n umɣar di taddart. Syin azwel n udlis-a, kkseɣ-t-id seg uzwel n usefru amezwaru yellan deg-s.

  Anta talɣa n tmedyazt i tessexdameḍ deg yisefra-k? 

 Abḥal n tuget n yimedyazen yuẓen deg leεmer, mazal-iyi ṭṭfeɣ deg talɣa-nni n tmedyazt taqburt. Imi ddeqs n wayen ɣriɣ n tmedyazt, tettwabna ɣef talɣa-nni taqdimt. 

  Acu n yisental iɣef tettaruḍ tamedyazt-ik? 

 Aṭas n yisental iɣef ttaruɣ tamedyazt-iw, gar-asen: amezruy, tameṭṭut, lbaṭel, tirrugza, ameɣras, tuggdi, tijmilin, tutlayt n tmaziɣt, lɣerba, lḥif, taneḥyaft, taεecret taberkan n rrebrab, tidyanin n 1980 d 2001, tudert-nneɣ tura, timetti, idles amaziɣ, timeɣnest, adabu…atg

  Amek-itt tmedyazt taqbaylit ass-a, ladɣa tin yettwarun? 

 Zik tamedyazt-nneɣ, tella- kan d timawit, imi llan waṭas i issefruyen, d acu kan ur urin ara tamedyazt-nsen deg yidlisen. Maca ass-a, teffeɣ tirga n waṭas n yimedyazen, imi ssawḍen ad sneεten ayen uran. Nekkseb agerruj d ameqqran n yimedyazen yessulin aswir d wazal n tmedyazt taqbaylit, yal yiwen s yisem-is. Ma nsuk tiṭ ɣer unnar n tira, ad naf aṭas n yidlisen n tmedyazt ara d-itteffɣen. Zemreɣ ad d-iniɣ belli tga asurif d ameqqran ɣer sdat, ladɣa tura imi tuget n yimdyazen sεan aswir εlayen deg tmussni.

  Ma tettekkiḍ yakan deg temsizzliyin n tmedyazt, deg tmurt n Leqbayel? 

 Σerḍeɣ ad ttekkiɣ deg temsizzliyin n tmedyazt, i d-yettilin deg tmurt n Leqbayel. Uzneɣ aṭas n tikkal isefra-w ɣer tfaskiwin-agi n tmedyazt, ur ten-qbilen ara, acku d tamedyazt tamehaddit. Syin uɣaleɣ ttekkiɣ kan berra n temsizzliyin (d taɣuri kan i d-qqareɣ isefra-w). 

  D acu ara tinniḍ deg tfaskiwin n tmedayzt? 

 D nutenti i d-isbanen ddeqs n yimedyazen yettwafren, ttuneḥsabent d aɣerbaz n tmedyazt d tmussni imi i d-tettili temlilit gar waṭas n yiḥeddaden n wawal d yimedyazen. Ula d tifaskiwin-agi s timmad-nsent, εawnent amedyaz d tmedyazt s umata. Acu kan, d lawan ad tettwaqbal tmedyazt tameḥaddit deg-sent, imi ula d nettat d yiwet n tewsit seg tewsatin n tmedayzt.

  Ma tugmeḍ-d ɣer yimedyazen-nniḍen neɣ ala? 

 Ugmeɣ-d aṭas n tiktiwin, s ttawil n tɣuri d usmeḥses i yimedyazen-nneɣ iqdimen. Ttruḥuɣ daɣen ɣer tfaskiwin n tmedyazt, ɣriɣ isefra n Si Muḥend U Mḥend d wiyaḍ, am wakken diɣen i qqareɣ kra n yisefra s tefransist.

  Amek i ilaq ad yili umedyaz? 

 Amedyaz, ilaq ad yili d iman-is uqbel kulci, d ayen yettwali, d ayen yettḥulfu u d ayen yettidir ara t-idemmeren ad isefru. Ilaq ad yili s wazal-is d leqddar-is. Ilaq ad yili d lemri n tmetti-ines, d inigi ɣef tallit-is. 

  Acu ara asen-tinniḍ i yimedyazen imaynuten? 

 Ilaq amedyaz ur yettḥiri ara akken ad yessuffeɣ tamedyazt-is deg yidlisen. Ilaq ad iciwer win yessnen akter-is, maca ilaq ad yili deg taɣult-a n tmedyazt, ad t-iwelleḥ akken ad yessuffeɣ ayen yelhan, izeddigen ara iɛiwnen idles-nneɣ.

  Imi aql-aɣ deg yennayer, ma turiḍ yakan asefru fell-as? 

 Tasiεt-agi, mazal ur uriɣ ara asefru ɣef yennayer, leεmer i yi-d-tusa takti i wakken ad sefruɣ fell-as, maca sarameɣ yiwen was, ad t-id-yawi umeddaḥ deg teqsiḍt, dɣa ad aruɣ fell-as.

  D acu n yisenfaren i tsewjadeḍ sya ɣer sdat ? 

 Sewjadeɣ aṭas n yidlisen sya d afella, gar-asen: ammud wis kraḍ (03) n yisefra s tmaziɣt, snat n tullisin, yiwen n udlis i d-iḥekkun ɣef tudert n yilemẓi azzayri, d snat n tcequfin n umezgun, yiwet ɣef teɣdem, tis snat isem-is “Taḥkayt-nneɣ”. Ssarameɣ sya ɣer taggara n useggas-agi n 2017, ad siwḍeɣ ad ten-id-suffɣeɣ. 

  Awal-ik n taggara… 

 Tanemmirt-ik ɣef tdiwennit-a i yi-texdmeḍ i nekk d leqdicat-iw idelsanen. Tanemmirt tameqqrant i Uɣmis ‘’La Dépêche De Kabylie» imi i yi-iga azal. Ssarameɣ aseggas ameggaz i yimaziɣen merra.

<p style="text-align: right;"> Yesteqsa-t Adaoun Abdelghani 

 
  
 Ussan-agi, ad d-uɣalent tmeɣriwin-nni qui font le bonheur n les adultes. Yiwet tɛedda déjà. Qqaren-as awel muḥarem. Tagi d l’anniversaire n wasmi ihujer nnbi si Mekka ar Lmadina. Ass-nni dɣa yuɣal d ixef n useggas n yinselmen. Ihi, yal aseggas , l’exil-a  “yettmiɣriw” (ur tesinem ara awal-a ! tura i t-id-snulfaɣ. Ddunit akk tesnulfuy-d, pourqoui pas moi !). Tella daɣen tɛacurt. Tameɣra-agi tcud, ula d nettat,  ar ddin. Ttfitin-tt  s waṭas di tmurt n leqbayel d…Iran. Normalement y a pas photo, neɣ ala ?  Uqebl ad ifak waggur dujember, d Noêl. D l’anniversaire n wasmi d-ilul Sidna Jésus. Tagi daɣen ttfitin-tt di tmurt n leqbayel s tqejmyar n cikula.  Mi iɛedda Noêl, ad d-yelḥeq réveillon n 31 duǧember. D tameɣra n yixef n useggas  amasiḥi i yuɣalen d la référence i ddunit merra. Iḍ-nni  d la fête non stop alamma yexcawet Nnaqus n Zimu.   Akken ara yelḥu, s wazal n ɛecra n wussan, waggur amenzu agriguri, ad d-ilal Yennayer n yimaziɣen n taddatr ufella. Les adultes  dont ijerriden n tuqqna, qqaren belli d l’anniversaire n wasmi yeskuli Cacnaq l’équipe nationale n ferɛun, qrib 3000 n yiseggasen aya. Autrement dit,   ussan-agi  ad neffiin, au moins, la 2966 ème années de notre existence di ddunit.  Twalam(t), tura s wacḥal n leqrun i nezwar nos colocataires di ddunit.      Théoriquement, et selon la déduction de mes neurones bébétals, d nukni s “les brobros yettaken awal i wawal” ara d-yufraren di ddunit.  il faut kamim reconnaître belli yufrar-d uyaziḍ d seksu. Pour le reste, u skudal “les brobros ttaken awal i wawal», il faut attendre azal 3000 n yiseggasen nniḍen.  Si sya ar ass-nni, ad nečč ayaziḍ, ad nemceḥ taqejmurt n cikula, ad nheyyi lweɛda i sidi lmuxtar… 

 En attendant ass-nni, iseggasen imeggazen !!  

 SOA

 <a class="__cf_email__" data-cfemail="beca90d1cbd2dadfd3dfccfec7dfd6d1d190d8cc" href="/cdn-cgi/l/email-protection">[email protected]</a>

  
 D anwa akka d azwaw-a i ur nesli ulama tikkelt yes-s? D anwa d wa i ur tesduqqes taɣect-is i yeččuren d iḥulfan ed wurrif? Atmani, bab n 70 n tefsutin ass-a, seg gar yinaẓuren imeqqranen n Tmurt n Yezwawen i iwansen akken iwulem ilemẓiyen deg yiseggasen n 70 ed 80 ladɣa, ɣas ma yella izli-ines yettabaɛ tallit taɣezfant, acku mazal yettwaḥessas ar tura. D yiwen i yessnen i yak isental i iceɣben azwaw neɣ amdan s umata. Ama d tid n timmeɣnest ed tmagit am « Ahya tawaɣit » neɣ « I umaziɣ », neɣ d tid n tayri am « Ur seḍḥaɣ ad kem-in-muqleɣ », neɣ d tid n ddunit ed tlufa-s am tezlatin « A ddunit a mm lehmum » ed « A lmektub a bu tlufa ». Aredmani, d agerruj s timmad-is i win yettakken azal i uswir n tezlit tazwawt, i yimal-is ed wayen merra tesselmad i tsutiwin. 

<p style="text-align: center;"> Yeḥbes akken ur iban ɣef wacu !  

 Ɛetmani neɣ Ḥmimic ɣur kra, seg zik ur yelli d win yebɣan ad yettwassen aṭas neɣ ad yesɛu cciɛa akken qqaren. Dɣa deg yiwet n tebraḍt i d-yuzen i gma-tneɣ Cami Muḥemmed, amseɣbar (archiviste) n tezlit tazwawt, yenna-yas-d dakken netta s timmad-is ur yesɛi tiwlafin d ayla-s s ugiṭar ! Aya, iwakken ad d-nini amek yella yettwali taluft-a n tẓuri. Ula d tividyutin fell-as, ala yiwet neɣ snat i tzemreḍ ad tafeḍ deg internet. Yettusemma netta, yella icennu kan iwakken ad yessifsus ul-is, ad yessawki wid yeṭṭsen, daɣen ad isebber yid-s wid yuysen seg kra n yiɣeblan. Daymi ihi iɣab akken seg wannar n ccna netta mazal-it d amuddur. Rnu, isul ttraǧun wid i t-iḥemmlen ad t-walin ulama tikkelt deg usayes netta yettawi-d kra n tuɣac-is. Ayen yessewhamen ugar amek almi ula deg ugernit yewɛer ad tafeḍ  yiwen n yisalli i t-yerzan ! Yewwi-d ɣef wid i t-iḥemmlen tili sersen-d xersum tameddurt-is. 

<p style="text-align: center;"> Ula d tarwa-s gan am netta. 

 Mi yeḥbes Ɛetmani ccna, ɣas ma yella yezmer ad d-yernu ad d-yefk, aṭas i iɣilen dakken d tarwa-s i ara isemmden deg ubrid-is, imi dɣa yella yenǧer-asen-t yakan mi i ten-yessiweḍ ad cnun d amsin (en duo) taɣect-nni yettwassnen aṭas s uzwel n « Tayribt-iw ». Yuɣ lḥal, llan ɛeddan-d ula deg tiliẓri cennun deg sin. Maca atan segmi yejbed iman-is baba-tsen ǧǧan ula d nutni aḥric-a n tẓuri. 

 Gar tezlatin i yettwassnen n Ɛetmani d tid i d-bedreɣ s ufella, akked tiyaḍ nniḍen am tinna: « Sliɣ i udrar », « Rwu rray-ik a rray-iw », « Trebba-yi-d lmeḥna ». 

 <em> Yeqqar deg tsetna n tezlit n yal tallit « I umaziɣ »:  </em>

 <em> I umaziɣ, yenna-yas baba-s freḥ  </em>

 <em> I umaziɣ, yak wwiɣ-ak-d lḥuriyya (tilelli)  </em>

 <em> I umaziɣ, asmi tefra ziɣen yeqreḥ  </em>

 <em> I umaziɣ, ffɣent-as tirga mxalfa.  </em>

<p style="text-align: right;"> Mhenni Xalifi   

  
 Yeḍra-d ussan-a kan deg taddart n Ayt Idris, taɣiwant n Tsexriwt, yiwen n ubaxix yessewhem amecṭuḥ d umeqqran, imi ur nennum yettili-d deg yidurar-nneɣ. D yiwet n temɣart i yettwawfen dɣa terɣa armi d iɣes deg yiwen n lkuri i ur nebɛid aṭas ɣef uxxam-is. Ar tura, ur iban ara akken ilaq amek, neɣ anta d ssebba i d-yewwin tamettant am ta. Wa yeqqar d asehwu (accident) kan am wiyaḍ, wa yettmeslay ɣef tmentilin-nniḍen i yeffren. Aneḍruy-a, yesgugem akk asamar n Bgayet, ladɣa Tasexriwt d Ayt Smaɛel, imi akken i d-nenna, nsell d amecṭuḥ i yettḥaz urɣay s ṭṭaqa. Ad d-nesmekti dakken deffir twaɣit-a yesseḥzanen, yettwasneɣmes Uḥuddu Aɣerman (Protection Civile), wwḍen-d dindin yirgazen-is, wwin tamerḥumt ɣer sbiṭar.

<p style="text-align: right;"> M. K. 

  
 Ddurt-agi yezrin, uqbel aggur n Remḍan, aγerbaz n uselmed n ddin n Sidi-Σebd Areḥman El-Yilluli, n tγiwant n Yillulen Umalu yesudes-d yiwet n tmeγra meqren γef dema ussufeγ n 129 ger iselmaden d lecyax n lumur n ddin useggas n wulmud 2014 /2015 i yellan d tarbeεt tis 29 (29eme promotion) i yewwin isem n ccix Σli At-Lwenas Idrayes n At-Buyaḥya tamnaḍt At-Dwala i ilemden di temεemmart-agi n Sidi Σebd Areḥman, illul deg useggas 1902, yemmut deg seggas n 1990.

 Tameγra-agi tella-d s ddaw laεnaya n tnaγlaft n lumur n ddin d tmahla n lumur n ddin n lwilaya n Tizi-Wezzu, s laḥdur iεeggalen n tnaγlaft n lumur n ddin n tmurt-nna&amp;gamma,; inemhalen n tmahliwin n lumur n ddin n lwilayat n tmurt ger-asent, Tizi-Wezzu, Tubiret, Lzzayer tamanaγt, Bgayet akked yiselmaden n tsedawit n Qesenṭina.

 Akken ḥedren yemḍebren n tγiwanin yemgaraden n wammas n Wizgan d yemdanen niḍen id-yussan sya u sya.

 Γer tagara, tella-d tikci n yigardasen n tagara n wulmud d warazen n usebγes i wid id-yefγen di tarbaεt-agi tis 29.

<p style="text-align: right;"> Islam Bessaci 

  
 Imezdaγ n taddart n Ṣwamaε s lemεawna n tesqamut n taddart akked tiddukliwin tesεa, theggin ad-sdarin tazrigt tis 13 n tfaska ḥkku-d Taẓuri “Raconte-arts», s usentel « Ales-iyi-d Tagelda n Kuku « ara yeldin tiwwura-s s wudem unsib ass n 24 yulyu id-iteddun, d leqdic ara yeddun γef teγzi n 08 n wussan almi d ass n 31 deg aggur ideg nella. Tafeska-agi tsuddes-itt-id tdukla n tẓuri n sinima n Tizi Uzzu, s lemɛawna n UsEQqamu aγerfan n ugarzu n Tizi-uzzu, imḍebren n tγiwant n Ṣwama&amp;epsilon,; tasqamut n taddert Ṣwamaε d tidukliwin tesεa, akked yimezdaγ n taddArt-a. Imḍebren n tfaska-agi ussan-d acḥal d tikkelt γer taddert n Ṣwama&amp;epsilon,; anda imlalen d yemḍebren n taddert-agi akked yimezdaγ-is, anda id-mmeslayen ɣef wamek d-yettili uheggi n tfaska-agi.Iswi n temlilit-agi, d aheggi n wannar n leqdic akken imdanen ad gzun amek d ttilin wussan n tfaska-agi, syen ḍelqen-d ahil n leqdic d tegnatin ideg ara yeddu. Tafaska n useggas-a ad-ttekin deg-s nnig n 250 n yinaẓuren izzayriyen, d wazal n 50 n yinaẓuren n tmura n lbarani am Tunes, Palistine, Surya, Lubnan, d fransa. Ger inaẓuṛen ara yillin di ttiεad n useggas-a, tanaẓurt Sylvie Vieville n tmurt n Fransa akked unaẓur Jorus Mabiala n tmurt n Congo yettidir di tmurt n Fransa. Ahil ig ttewjarden d amesbaγur, anda llant temzikniyin yemgaraden, isaragen, isura, ticeqqufin n umezgun, timucuha, tamedyazt, ccna, timliliyin, uraren deg yiberdan akked yizenqan. Iswi n tfaska-agi d asnerni d unegmu n yidles amaziɣ akked tfriqt s umata d wuẓẓu n tayri deg ulawen yemdanen, asebγes n tẓuri d i tudrin leqbayel, aẓeṭṭa n tegmatt ger yegduden d usbedi n tqendyar ger tmura n wager akkal.

<p style="text-align: right;"> Islam Bessaci 

  
 Tamkarḍit n tsekla taqbaylit simmal tettnerni. Qrib tura yal aggur   sin ɣer tlata wedlisen  yuran s tutlayt n Si Muḥend U Mhend id tteffɣen ɣer ssuq.  Idlisen-agi huzzen yal udem yellan di  tira : ungalen, tullizin, isefra, amezgun, annadi…

 Gar idlisen id yefɣen taggara-agi nezmer ad nadder ungal “ tafrara” sɣuṛ umyaru yettwasnan  Salem Zenia, «  di lǧerra-k ay awal » d ammud n tullizin s ɣuṛ Mourad Irnaten., « times d waman » ungal s ɣuṛ M’hend Askeur, «  amɣar d ilel » tasuqqilt n ungal n Ernest Hemingway s ɣuṛ Mohamed Arabe Ait kaci. Ɣer yidlisen agi yenerna-d deg aggur agi n Yunyu wammud n tullizin « Seddaw n treccact »  s ɣuṛ  umedyaz yettwasnen aṭas ɣer wid iḥamlen tamedyazt  taqbaylit tatrart Louni  Hocine  .

 Ayen akken yellan zik-nni d targit  kan tura yuɣal d tidet ( anwa ara s yinin deg iseggasen n 70 ad yas wass deg ara tefrurex tira  s teqbaylit ? Neɣ ɛad ad tennulfu  tasekla ɣezzifen s tutlayt-agi bɣan kra a tt-ḍelqen di tarkent n tantala daya kan ). Awal n Lounis Ait Menguellet: “ zik wa iḥader-itt i wayeḍ/ass-a di lkaɣeḍ/ a tt-id afen ineggura” ur yeḥnit-ara.  Anect-a yussa-d asiǧhed n tiɣri n Idir id as yennan: “ ay aqcic aras/ ay izimer aksas/ win yebɣan teqbaylit/ ad yisin tira-s”. Yussa-d diɣ akken ad iressi tiɣri n Ferḥat Mhenni id as yennan: “ idles-nwen aru-t/ idlis-nwen kan.” Am akken diɣ id yussa lewǧab i  tabṛat yura Mouloud Mammeri  i Muḥend Azwaw. Asmi id yennulfa ungal amezwaru n Rachid Alich “ Asfel”  drus n wid yumnen( imiren)  ad yas wass deg adlis-nni  ad yawi di lǧerra-s ayen din n yedlisen nniḍen…maca zzman yeskadeb wid –nni yerran tazmert n tutlayt taqbaylit di ccek imi di lǧera n Rachid Aliche  aṭas n yemyura id yegren s annar n tasekla s teqbaylit am Said Sadi s wungal  “Askuti», Amar Mezdad s wungalen-is “ Yiḍ  d wass», “ Tagrest d wurɣu” , “ Tuɣalin” , “ Ass-nni” , “ tettili-d ur d t-keččem», “ Yiwen wass deg tafsut” . Maca tuget n yedlisen id yeffɣen  llan-d seg  imi  nekcem agim n 2000.  Taqa seg adlisen-agi  fɣen-d ɣer tiẓrigin n HCA . Ɣef aya Ahat tira-agi ur d tufi ara irebbi  ɣer imeɣṛiyen imi akken neẓra yak idlisen di yesufuɣ HCA ur ttnuzun-ara deg tinedlisin.  Maca llan wadlisen id yefɣen ɣer tiẓrigin nniḍen am tizrigin “tira», “Amar Achab”  “ Mehdi” “Amel”  id yufan ṣda deg iɣmisen akked d ttawilat n umṣiweḍ. Gar wayen id yeffɣen s wudem-agi  nezmer ad nebder  d-imedyaten  ungal n “ Timlilit n tyermiwin “ sɣur Djamal Benaouf, “ Tawenza” s ɣuṛ Hamid, “Nnbi” tasuqilit n udlis n Jebṛan Xalil jebṛṛan sɣur Louni Hocine, “ tujjam d isefra” ammud n isefra sɣur Djamel Benaouf, “ Irus d Tatanus” tamezgunt sɣur Amar Benhamouche…

 Ayen id tewwi  a t-negzu s imedyaten-agi  d-akken ulac udem n teskla ur thuz-ara tira tamirant s teqbaylit. Maca xas akken ggten imyura , xas akken yella usnnulfu, tuget n yedlisen-agi ur ttawḍen  imeɣṛiyen acku imyura  ur  sen-tunefk ara tagnit akken ad sbuwcɛen akken i wata idlisen-nsen. Aya ssebba-s, ahat,  d tiẓrigin imi fkint  ara azal  i cɣel agi n usbucaɛ. Lqidaṛ deg ara yili d nutenti ara yezlan ɣer raduwat, ɣer yiɣmisen akken ad yili w- awal ɣef udlis id yennulfan amer ad ɛelmen s twafɣa –ines imeɣṛiyen,ad bɣun  at-id aɣen ,  netta-f taqqa d imyura s timad-nsen i ttazzalen  zelmeḍ yeffus akken ad jebden tamawt ɣer udlis-nsen. Xuḍi ceɣl-agi lemmer id-ak terbiḥ ay wul, yerza tiẓrigin imi amyaru lhem-is ( anda teddun lecɣal akken i wata) d-asnnulfu mačči d-azenzi. Ayen diɣ yefkan tiɣirt i udlis s teqbaylit d-asiẓreg s ddemma n umyaru. 

 Terra tmara ad yili wayagi imi qṛib yak  tiẓrigin yellan, ulac tin  izemren a ter=ṛhen xersum a sentim akken ad tessufeɣ adlis(  a beɛd-a i yemyura imaynuten mazal ur nettwassen ara) . Ɣef aya tamara ineggura-agi sufuɣen-d idlisen-nsen s ddemma-nsen, d ayen-nni i yessenɣasen azal n umyaru akked d wayen yura. Ɣer ass-a mazal ur d tlul ara taẓrigt ixedmen s lmun, yefkan azal i tsekla akked i wid yettnawalen tasekla! 

 Ɣef aya nettaf diɣ ( di taggara agi) aṭas n yemyura I yesmenyafen ad sufɣen  adlis-nsen srid ɣer tiẓrigin  yellan  deg uzeṭṭa ( am  tiẓrigin “lulu», “ booklis”).  Meɛna dag-i diɣ yella wuggur imi ayen id yeffɣen d tekteb s tawil -agi ( a zrireg deg uzeṭṭa/ édition en ligne) yewɛer akken  a t- id yaɣ win umi yehwa imi ulac ttawil n uzenzi s tawil n  internet di tmurt-nneɣ.

 Ahat akken negzu azal n tira-agi s teqbaylit ilaq i  tazwara ad tili tḥawact ( catalogue) n kra n wayen id yefɣen d-adlis s tutlayt taqbaylit. Sin akkin ilaq ad yili unadi deg anect-a s ɣuṛ isdawiyen akken ad as ggen aktazal ammer aɣ-id iban a cu id tewwi, anwi isental tettɛebbi, amek id aɣanib n tira s teqbaylit, amgared gar tasuqqilt akked usnnulfu, uguren yellan di tira s teqbaylit, afran n umawal…lḥasun ad iban ubrid ! 

 Maca yiwet n tamsirt tufrar-d  mebla amjadel :  ass-a tasekla taqbaylit teffɣed seg tagnit n usferfed, tura tesɛa illugan-is,  tesɛa adasil ɣef acu ara tbedd, tesɛa llsas ɣef acu ara tesali iɣeṛban isaḥen, tesɛa imeɣṛiyen-is, imsenqaden-is, d lawan kan ad teǧǧuǧeg ad taf amkan-is deg tinedlisin d timkerḍiyin, a teṭṭef nuba di lbal  n wid yak  iḥamlen taɣuṛi.

<p style="text-align: right;"> Ait Slimane Hamid   

  
 Mebεed ‘’alγem-nni i d-zuγren sin’’ di Tizi Uzzu, ussan-agi ineggura d Baba Noël i d-yewwin ajḥiḥ-is, iεedda-d syin, dγa yeqqim din. Acu kan imawlan n ulγem-nni ḥeznen, ssuturen, ma d bab n ujḥiḥ-nni yeṣṣeḍṣay imdanen : yexleq-d anecreḥ d uṣeḍsu γer warrac imecṭaḥ akked yimawlan-nsen.

 I lmend n tmeγriwin n taggara n useggas, kkren sin yilmeẓyen, Tayeb Mourad akked Nadour Hakim, wwin-d ajḥiḥ akked tcaṛiṭ-is γer temdint n Tizi Uzzu. Cebbḥen-t-id akken ilaq. Yiwen deg-sen yelsa-d llebsa am Père Noël wayeḍ yettṣewir s yidrimen arrac imecṭaḥ i irekben ajḥiḥ-nni. Din din ad d-teffeγ teṣwira-nni. Γer tama-nsen, wayeḍ yesnuzu ‘’la barbe à papa’’. Akka acḥal d aseggas. 

 ‘’Papa Noël di Tizi Uzzu d idrimen i yettawi mačči d arrazen i d-yettawi !’’ Akka i aγ-d-yenna Massi.

<p style="text-align: right;"> Hocine.M 

  
 Seg wayyuren-a iɛeddan, yeqqel umedyaz ilemẓi mmi-s n Sidi Ɛic, Yusef Haruni, am tzizwit deg tefsut. Akken ad yessiweḍ i yimeɣri ammud-is amezwaru n yisefra, iwmu yefka azwel « Asirem », icala war ɛeyyu ɣer ddeqs n waɣiren (tiwilayin) n tmurt anda iga tinezzuyin n ubuddu (ventes-dédicaces). Gar-asent, ad d-nebder Bgayet, Tizi Uzzu, Tubiret, Lezzayer tamaneɣt, Tabatent, Wehran, Tablidt, d kra n twilayin-nniḍen n usamar.

 Imi yeẓra amek tella tmetti tura, d wacu i d abrid igerrzen n umedyaz, neɣ n umaru n wass-a, akken ad yessiweḍ asnulfu-ines i yimeɣri, yuzzel Yusef iḥerrek i temlilit n medden deg yal ttiɛad adelsan i d-yettilin. «Lḥiɣ aṭas s udlis-a akken ad t-senzeɣ. Netta d isem-is i d anamek-is, imi azwel-is Asirem. Ihi, ɛerrḍeɣ ad zzuzreɣ asirem ɣer wanida lfiɣ. Deg 32 n yisefra i yellan deg-s, rriɣ tajmilt i kra n yizumal am Lwennas n Ayt Lewnis (Meɛtub) akked Sliman Ɛazem». D awal-a i aɣ-d-yenna umeskar ilemẓi Yusef s umata. D ammud, dɣa, i d-yettawin ɣef tmagit (identité), tilufa d yiɣeblan n ddunit, rnu-as ciṭṭuḥ n tayri ɣer taggara. D acu, ɣas yewweḍ udlis-is 21 n twilayin ar iḍa, yesḥassef ayendin Yusef imi ur yelḥi udlis-is di Bgayet am temnaḍin tiyaḍ. 

<p style="text-align: right;"> Mhenni Khalifi 

  
 Ass-nni n lexmis 02 deg waggur n yebrir 2017, lewhi n 12h00 uzal, yerɣa yiwen uxxam deg taddart n Tahanouts, yetabaɛen ɣer tɣiwant n Ait Aissa Mimoun. Ssebba n tmerɣiwt-is, d agzam igezmen yixeddamen n tkebbanit n lgaz d trisiti (Sonalgaz) tasebḥit n wass, syin akkin mi yezgen wass rran-tt-id, dɣa tegla-d s twaɣit-agi n tmerɣiwt s trisiti. Axxam-agi n twacult K. A yellan akkin i taddart, yuɣ lḥal tella yiwet n tmeṭtut deg-s, i isuɣen syin uzzlen Wat taddart ssufɣen-d tibutayin n lgaz, rnan ssufɣen-tt-id ula d nettat imi tettwaxnaq seg dduxxan n yiceṭiḍen-nni yerɣan. Usan-d yiɣalen n usellek wwin-tt ɣer sbiṭar n Med Nadir n Tizi Uzzu, maca ur tɛeṭṭel ara tuɣal-d s axxam. Ad d-nesmekti belli, d tagi i tawaɣit tis snat n tmerɣiwt n sin yixxamen deg wakal n tɣiwant n Ait Aissa Mimoun, gar taggara n useggas yezrin d tazwara n useggas-agi ideg nella. Imi tamezwarut tella-d deg taggara n waggur duǧember iɛeddan, menbeɛd mi yerɣa yiwen n uxxam s lgaz deg taddart n Ait Brahem, i d-yeglan s lmut n yiwet n tmeṭṭut, d truẓi n urgaz-is d mmi-s. Tura terna-d tis snat-agi, acu kan ta ulac s wacu i d-tegla di lerwaḥ. <span style="white-space: pre;"> </span>

<p style="text-align: right;"> A.A 

  
 Segmi i d-yeḍra umsegraw-nni (anejmuɛ) n la COP 21 deg Pari, tamaneɣt n Fransa, ɣef ubeddel i d-yettilin iseggasen-a ineggura deg twennaḍt, uɣalen kra n medden ttmesteqsayen, kra ssaramen, wiyaḍ ugaden seg wayen izemren ad d-ibin seg umcawer-nni n yisertanen, ideg ttekkan, d asmekti kan, azal n 195 n yiselwayen n tmura. Ɣef waya, aselway n Tesbeddit Nikulas Hulu i Ugama ed Umdan, yella, deg teɣzi n wayyuren, yeṭṭafar amaynut n wayen s tezmer ad d-teglu temlilit-a tagreɣlant mi yella yeḥḍer-as s timmad-is, rnu yezga yesseɛlam deg yimdanen akk i iqerben i tesbeddit. Tura ihi, segmi temmug tɛedda dayen, yefka-d tasleḍt-is (analyse) ɣef wamek yettwali ed unamek n wayen i d-yellan. Ɣef tmuɣli-s, ahat akken yebɣu yili, tezmer talsa ad tessirem i yigmaḍ igerrzen imi i tikkelt tamezwarut i mtawan yisertanen ɣef twennaḍt, maca, seg tama nniḍen, ur ilaq ad ɣeflen yimdanen amzun tefra, ; wanag yewwi-d ad kemmlen aḥras-nsen ɣef yimḍebbren alama yeqqel wawal d tigawt. Skud ar tura, ɣas myefkan merra lɛehd i lɛali ed tezdeg n ugama, maca acemma ur yettwassemres deg tidet ɣef wannar. Yuɣ lḥal, akken ɛeqlen umeqqran ed umeẓyan, liḥala n twennaḍt tenṭer almi dayen kan almi neḥḍer i lexsas n waman ula deg ccetwa. Rnu, ssmamat n waṭṭan n twennaḍt acḥal-aya segmi i d-banen deg umaḍal-a ɣas ma mačči i medden merra. <span style="white-space: pre;"> </span> 

<p style="text-align: right;">  Mhenni Xalifi 

  
 Taluft-a d tin i d-ijebden awellih deg tallit-a i d-yeggran. Ma yella zik mara d-nini adrar anamek-is tizzegzewt, tibeḥyar, littaɛ, abeḥri yezdigen, tasusmi akked ugama, ass-a iteddu waya srid akken ad ibeddel s tidet, almi uɣalen kra n medden ttmesteqsayen s usnuzgem ɣef wanida akka teddun yidurar ed wid i ten-izedɣen. Segmi i d-iga uwanek n Lezzayer deg yiseggasen iɛeddan ahil n tallelt i ubnaw n yidurar, mu ssawalen yizwawen « ixxamen n lḥukuma », bdan yidurar ssenfalen udem ttuɣalen d ayen nniḍen, neɣ ad d-nini ttakken anzi ɣer waɣir, ɣer temdint. Ass-a kra n win yellan yesɛa taferka, d tulḥimt neɣ teggug (teqreb neɣ tebɛed), yerra-tt yakan neɣ yettheyyi ad tt-yerr d adeg i tnezduɣt-is tamaynut, almi dɣa ur d-mazal tibeḥyar sdat n yixxamen am zik, ur mazal ireẓwan yettwaẓẓawen ala deg tecwawin n yidurar maḍi maḍi. Ass-a, simmal teṭṭuqut tazzla n yilemẓiyen ɣer lebni n yixxamen, simmal tteḥcirent tuddar iteffer wakal yettmagga d ssiman. Aya iban ansi i d-yekka, seg gemmu n yimezdaɣ n tudrin i yettziden seg useggas ɣer wayeḍ, imi ma yella deg temdint ssalayen d asawen, deg udrar atnan tazwara ttarran tiferkiwin d ixxamen. Maca daɣen tella tmentilt (sebba) nniḍen, i ineṭḍen ɣer uɣilif inmetti i d-snulfan medden. Amek aya? Iseggasen-a ineggura nwala tneffu lɛada-nni i llan sɛan yizwawen zik; tinna n tdukkli, n tudert lwaḥi deg ukeddus, meḥsub deg tmezdit. Tura, yal mara d-yemɣur yilemẓi ibennu axxam i yiman-is send ulama ad yercel, aniɛad ihi ma yewwi-d taqcict-nni i ara as-ibedlen tamuɣli ɣef yimawlan-is. Ad ten-yettwali d iwerdanen, ad irewwel fell-as. « Akken i d-yettili ddiq deg ugama i d-yettili deg wulawen. Ass-a deg ussan, ula d lexrif ur t-tettafeḍ deg lawan-is ḥaca deg tẓegwa ». I aɣ-d-yenna yiwen n umsedrar. Seg wannect-a merra, skud yewɛer akken ad tettwaɛiwed tmuɣli, ala ayen ara d-yernun iɣeblan i tmetti tabudrart s umata i izemren ad yili.                                

<p style="text-align: right;">   Mhenni Xalifi.  

  
 Ma yella yenna Lounis Ait Menguellet : Fṛeḥ a teqbaylit s wid i d-rebbaḍWid nɣant tismin ur ten yessawaḍ

<p style="text-align: center;"> Ɣelben tasebḥitzzemren i tmedditWwet afus a nṛuḥ  

 Aya ur yelli s ugacur. Ma yella yecna fell-as acḥal n tikkal Matoub Lounes, Zedek Mouloud, Amar Koubi, Kheloui Lounes d w aṭas nniḍen d anaẓur, aya ur yelli d agacur. Ma yella yenna fell-as umedyaz :

<p style="text-align: center;">  JSK nek d aqbayli I lmend n win nɣant tismin,S yisem-im nedheɣ ɣef tlelli yak ass-a iban-d mmi-m 

 diɣan ur yelli s-ugacur. JSk ɣef id newwi awal d tin n iseggasen n 70/80 asmi tsenni tilɣuɣa akked tiqbucin ta deffir ta ɣer uzrar n lɛez. JSK tin ɣef id newwi awal d tin id yefkan imyurar umi ur yezmir yiwen am Koli, Dali Rachid ,Dardar Rabah, Douadi Bachir,Iboud Miloud, Terzi Miloud, Koufi , Derridj, Baris Rachid , Anane , Aouis, Cerbah, Boubekeur, Abdeslam Kamel, Adghidh Rachid , Amara Mourad, Belehcene Ali, Menad , Meddane …d waṭas nniḍen. Imyurar irefden ssenǧaq n teqbaylit d asawen, yefkan lɛez i yidurar-nneɣ. JSK am akken neẓra tella d azamul n teqbaylit deg yeɛqel iman-is yal aqbayli anda i t-yuɣ lḥal. Yis i yezdi lqedd umsedrar lawan deg teẓmek fell-as, deg teẓmek ɣef tmeslayt-is, deg teẓmek ɣef idles-ines, deg teẓmek ɣer tmmagit-ines. Di lawan-nni JSK tella gar ifassen n wid i tt-ihemlen, yesnen ccan-is akked d azal-is am Abelkadr Khalef akked Mhiedine Khalef. JSK n immir tbedd ɣef llsas iṣaḥen , dayen-nni i yeǧǧan Ait Menguellet ad yini:

<p style="text-align: center;"> Win i d- ibedren adrar Ad yeglu s yisem-im Kra id urwen-t tuddar Hha-ten ɣef idis-im ur tɣelli–d ara Ad tt-beddeḍ lebda Wwet-t afus a nṛuḥ 

 Maca zrin wussan armi tuɣal, JSK yellan teṭṭef tiqucac, tetteḥnunnuf deg imillusen . Amillus deg teɣli JSK isem-is “ tadrimt”. Ass-a netawali-tt tuɣal d terbaɛt n menwala armi tuget n wid iḥamlen ddabex( neɣ adal) ur ssinen -ara ula d ismawen n yemyurar yetturaren ddaw ssenǧaq-ines taggara-agi. Rran ṣṣdid ɣef uzamul. Rran ddel ɣef uɣeddu n ttnefxa. Teɣli JSK. Xuḍi asmi yebɣa udabu a tt-yemḥu ( asmi is bedlen isem rran-tt d JET) idurar nedhen am yiwen JSK tella tella. Deg annar cnawi yessidiren ixf, yettakken abeḥri i turin, ihuzen ulawen cerrgent igenni : “ Maɛlic ma nemmut / argaz tameṭṭut, J .S. Imaziɣen ad teḥyu tamurt” neɣ “ yeǧǧa d lɛehd Ɛamiruc, Beṛka-aɣ temɛict n ddel”. Yal dduṛt tettemlil tassa d wayen turew deg annar n Oukil Remdane neɣ deg annar n umenzu n unbir akken ad inin nella u mazal a nili. Zrin wussan ur d yegri wayen ara d yegrin, JSK ḥfan waccaren-is. Teɣli d gar yir ifassen am akken is yenna Lounis : tettaɣeḍ teqbaylit/ mi ara d teɣli gar yir ifassen. Akka kečč diɣen: ayen ur zmiren ad hudden yexsimen hudden at wexxam. Ziɣ werǧin yeskaddeb wanzi is yeqqaren : ansi iɛedda lɛez ad iɛeddi ddel. Teḍṛa-tt yid-nneɣ am Mḥend bu tkerciwt! Wissen kan ma d yeḥnunneḍ Mhend bu twenza n wewṛaɣ?

<p style="text-align: right;"> Ait Slimane Hamid  

  
 Tekker-d yiwet n tnezzayt , zik tccebeḥ akken i iwata i mmi-s n Rabaḥ . Tccebbeḥ ula d ula d nettat akken tufa, terfed-d cwiṭ n tḥwact-nni i as-d-teǧǧa yemma-s, tger mmi-s deg yiwen uḍellaɛ yesɛan taleqqaɛt tahrawant, terra-t daxel-is am wakken d dduḥ, terfed-it seg yifassen, teffeɣ seg uxxam-nsen mebla ma teṭṭal ula d tikkelt timendeffirt . Deguzniq ulac ula dyiwen umdan al akra n yimcac iigezzmen abrid . Asurif tuwi, aḍellaɛ d lamana yellan daxel-is deg ufus, yettara metwal win akken yellan d axxam-is uqbel ad tennebru


<div style="text-align: right;"> n Malek Houd  
 
  
 Anegmu akked tneflit deg lwilya n Tizi Uzzu, yeḍḥa-d d asentel agejdan gar wawalen i d-yenna Amara Benyounes, aselway n umussu agdudan azzayri, deg temlilit i yexdem akked yimeɣnasen-is d yimezdaɣ n lwilya n Tizi Uzzu, deg tzeqqa tameqqrant n Uxxam yidles Mulud Mɛemmri, ass-nni n lexmis 9 deg unbir 2017.

 Yeḍra-d usiher-a, i lmend n ddiɛayat n tefranin ara yilin ass n 23 deg waggur-agi deg-i i nella. Mebɛed mi d-yefka yimḍebber amezwaru n MPA deg Tizi Uzzu, ismawen n wid i d-ibedden ɣer yiqerra n tselwayt n 20 tɣiwanin APC akked usqamu aɣerfan APW n Tizi Uzzu, yettunefk wawal i uselway n MPA i wakken ad yehder s telqayt ɣef wuguren n unegmu i tettidir lwilaya n Tizi Uzzu. « Aɛdaw-nneɣ awḥid, d yir liḥala n unegmu deg wayeg tella tmurt n Tizi Uzzu. Tifrat n tmukrist-a, tezmer kan ad tili s tugdut, ad xḍun yimezdaɣ i cwalat, axater cwal ysserwal ɣef tama-gi wid yebɣan ad sseftin idrimen-nsen deg tdamsa. Ttmenyifen ad ruḥen ɣer tamiwin-nniḍen anida terked teswiɛt », i d-yenna uselway n MPA, Amara Benyounes, i iwalan d akken « amennuɣ ɣef tugdut akked tmaziɣt, ur ilaq ara ad aɣ-yessebɛed ɣef tdamsa d unegmu deg lwilaya-agi ». Ayen yeǧǧan tamurt n leqbayel ad tuɣal ɣer deffir seg yal aḥric, ɣef wakken i t-i-yesmekti Mass Benyounes. « Ɣef wanect-a, dɣa, i yextar ukabar Amussu agdudan azzayri tanfalit-is deg ddiɛayat-agi n tefranin « Tugdut s lehna », ikemmel yenna. Ma ɣef wayen yeɛnan ikabaren-nniḍen, iwala d akken d lawan ad d-ffɣen seg cciɛat-nni n umezruy, ad d-uɣalen ɣer unnar n tugdut ma d tidet-nsen bɣan ayen yelhan i tmurt. « Ilaq ad d-ffɣen seg-s wid-nni yettmeslayen s yisem n umezruy. Ilaq ad kecmen annar n tugdut. Llan ɛad wid yettmeslayen ɣef 2019 akka tura deg useggas n 2017. Netta yuɣ lḥal aql-aɣ deg tefranin n tɣiwanin akked yiseqquma mačči deg tid n tselwayt. Win yebɣan tifranin n tselway, yerǧu aseggas n 2019 ». Deg wayen yerzan ahil n ddiɛayat n tefranin n 23 deg unbir 2017, yessers-d Umussu agdudan azzayri sin n yisumar igejdanen ɣer unnar-agi : aṭas n tugdut akked waṭas n leḥkem i yiselwayen n tɣiwanin d yiseqquma iɣerfanen. « Ulamek ara yeḥkem lwali deg uselway n usqamu aɣerfan n lwilaya, neɣ ad yeḥkem imḍebber amezwaru n dayra deg uselway n tɣiwant ? », i d-yessegza Benyounes. Xas ulamma tamsalt, ur teɛni ara kan aḥric-agi n tsertit, imi ula d iḥricen-nniḍen, ur yesɛi ara uselway n tɣiwant tilleli i wakken ad iḍebber deg kra n temsal, ladɣa, tin yerzan akal akked lebni. Ula deg tama n laman n yimdanen, iwala uselway n MPA d akken laqen yiɣallen uzzigen n laman n tɣiwant ara yesdukkulen lecɣal akked wid n tmurt. Ma ɣef uxlaq n yidrimen, neɣ win iwumi qqaren s tefransist tura ‘’La planche à billets’’, yenna-d Amara Benyounes ala tinna i « d tifrat i iwulmen akka tura gar tid i izemren ad ilint », acu kan ilaq wayen ara tt-id-iḍeffren deg useggem n tdamsa tazzayrit, ɣef wakken iwala. Ɣef rray n uselwau n MPA, ur tezmir ara Lezzayer ad tettkel kan ɣef tkebbaniyin tiɣelnawin. Laqent, ɣef wakken i t-id-yenna, tid-nniḍen, tikebbaniyin tusligin (Privées). Aṭas n wawal, dɣa, i yuzlen ɣef yidrimen yemsun i sbbaben i tkabaniyin-agi tineggura, ɣef wakken i d-qqaren kra, acu kan Mass Benyounes, iwala d akken idrimen yumsen ha-ten-in deg rrebrab akked lehyuf (la drogue). « Mi d-isubb yiwen deg udrar, ad yebnu lbaṭima s yidrimen n rrebrar, ad as-iɛelleq deg tewwurt n berra takerḍid-d « Hada min faḍli llah » (ayagi sɣur Rebbi), syin ad d-yaɣ 4/4, ad as-ilesseq « Ma caa llah » (D ayen yebɣa Rebbi). Ɣef wakken i d-yenna Mass Benyounes, d wigi i d idrimen yumsun iɣef ur d-ttmeslayen ara wid-nni yesṭṭuqquten deg wawal. Deg taggara, iwala Benyounes d akken d akabar awḥid i d twaɣit n tmurt u leḥekem n tnemla (socialisme), ur lesliḥ ara. « Ulac tamurt i yegman yis-s deg ddunit merra », ɣef rray-s. S 950 n wumuɣen deg Lezzayer merra, yessaram Umussu agdudan azzayri ad yeṭṭef amḍiq wis tlta deg tefranin-ani n 23 deg unbir i d-iteddun, ɣef wakken i d-qqaren yimḍebbren-is.

  Hocine Moula 

  
 Muḥemed Budiaf aselway yettwanɣan srid di tilizri ayen yeǧǧan amaḍal yegggugem d acu-tt txazabit ɣur tewweḍ tmurt n Lezzayer, yusa-d asirem i wid yellan ger iɣesmaren udabu amesbaṭli d rrebrab uṣiḍ agdud i kecmen di twaɣit ur yetiki deg-s.

 Muḥemed Budiaf neɣ Si Ṭeyeb el waṭani isem agrawliw d ameɣnas deg umussu aɣelnaw deg ukabar n ugdud azzdayri PPA ardeqal MTLD armi id uwḍen ad s-lalen akabar ad yawin timunent imi semman FLN.

 Win a yḍefren abrid n wargaz-a di telqay umezruy ad yaff d netta i d bab n tegrawla d netta id isawlen i tegmat n imdebren n MTLD ger imesaliyen yakk d iɛeggalen useqamu aɣelnaw, maca netta yumen s tdukli n warraw n Lezzayer imi beṭṭu ger-asen d lfayda n unekcum afransawi.

 Budiaf d win a yesduklen arraw n tudsa tuffirt OS ɣef yiwen yiswi timunent n tmurt d ayen ara yilin ass n umenzu n wanbar 1954 imi yumen s tiggawt akk d wannar maca ardeqal tufɣa n Fransa tajmilt as yuɣalen d anekraf akk d neffu di tmurt-is tin ɣef isebel iman-is i wakken a tidir tilellit, Yenfa war lebɣi-s ɣer tmurt n Lmarruk anda i t-kemil ussan s temraɣ d wurrif, maca rruḥ n umeɣnas mazal-it deg-s mazal yumen s uzekka yelhan i wegdud azzdayri.

 Xaz mḥan isem-is deg umezruy am akken yeffaɣ d amnafaq, armi d ass deg-i tamurt tekcem deg uxemmuǧ war tufɣa ddarz uɛsekri d win usarti la yeqqaz deg iɣisi yettihririwen ger uɣarfan d tmurt-is, ma d imdebren n wakud-nni ilaq ad afen argaz illaw win yuyren tamurt-is s tidet dɣa uɣalen armi d warraw n tuddsa tuffirt OS am Husin at Ahmed d watas n igrawliwen imi zran nutni d acu swan ur zmiren-ara i tifrat ur llin d uɣdimen neɣ d imagdayen, Teffaɣ Fransa uɣalen-d nutni agdud yuɣal iɣunzaten d ayen i t-yeǧǧan di tefranin 1990 akk d 1991 ad fek ssut-is i ukabar n FIS iswi-is yebɣa ad yarr ttar acku akabar n FLN yaxdem l batel abarkan deg uɣref azzdayri. Ihi walan ,nudan tifrat uffan-tt ɣar uṣaḍ n tegrawla 1954 bab n wanber Muḥemed Budiaf, sawel-as n nnan tamurt yewwi-tt ssix ala kečč i zemren ad yarr tawaɣit-a ɣef tewwurt, yerra-d i tiɣri n wul ikecem-d mugren-t ɣar usaffag s tgella d yiɣi arnan-as iḍebalen ɣilen wwin-d izem i teqnaṭ maca yufa-d azzdayri yaɣraq deg ilel n lbatel udabu d tlafsa n usiden n rrebrab.

 Agrawliw d agrawliw d awezɣi ad bedel ,mazal ur isehma akarsi n tselwayt yebda i farres annar, yebɣa talwit ad uɣal ɣef idaren-is yebɣa yebɣa ajeǧǧiḍ n tukarḍa ad i ruḥ seg izuraran-is kra n win yukren tadrimt n wegdud ad i magar taɣdemt, yebɣa Lezzayer ad uɣal i warraw-is arnu ayen s-nnan di Lmarruk d wayen id yufa da yemgarad nezzah am igenni d lqaɛa, tura s tidet ifhem atan tmurt anda yella…

 umi ur ɣelqen-t wallen fahmen ula d nutni, tiririt-nsen rran-as-tt di Ɛennaba agdud yettwali srid di tilizri.

 Maɛtub Lwennas yerra tajmilt i umaɣras ɣef Lezzayer uzekka

<p style="text-align: right;"> Dahmani Bilal 

  
 Mebeɛd timeɣriwin n unebdu, ama d tid n yimdanen neɣ n tɣawsiwin : tameɣra n lfeṭṭa, tameɣra n uẓeṭṭa, tameɣra n talaxt, tameɣra n tqendurt n leqbayel, tameɣra n tbexsisin, n tkermusin, n zzit, n tamamt…tamurt n leqbayel, tuɣal, kra yekka unebdu, d tazeqqa n tmeɣriwin (Salle des fêtes). Yezha win ixaqqen, yekker zhir deg yal tama n tmurt, tekker ddunit ad telḥu. Tefreḥ tmurt meqqar, teɛya deg leḥzen d umennuɣ i yeddlen tudert-is. 

 Tikkelt-a, d imezdaɣ n yixelwiyen tama-agi n wagennun i igan tameɣra n Rebbi. Acu kan d tameɣra n Rebbi mačči i Rebbi. Tameɣra-agi, tella seg zik ɣer leqbayel, acu kan yal tama melmi i tt-txeddem. Llan kra, xeddmen-tt smana uqbel timecreḍt n ḥartadem, llan wiyaḍ xeddmen-tt azekka-nni n tmecreḍt. 

 Deg tama-agi n yixelwiyen, xeddmen-tt ddurt uqbel timecreḍt. Xedmen-tt ddurt iɛeddan. Ihi, ass-nni n tmeɣra n Rebbi i ttemlilin Wat taddart deg lǧameɛ i wakken ad mmeslayen u ad d-heggin timecreḍt (lewziɛa, deg kra n tamiwin). Ad walin acḥal n yizgaren akked yidrimen i asen-ilaqen i wakken ad d-aɣen izgaren i ara zlun deg tmecreḍt ara yilin ddurt-nni i d-iteddun. Akka, dɣa, i d-tella tmecreḍt-nni sman-agi anda i zlan 13 n yizgaren ara ferqen ɣef 805 n tesɣar. 

 Deg tmeɣra n Rebbi, ttnawalen seksu i ttawin ɣer umekkan unejmuɛ, zik ɣer tejmaɛt, tura ttawin-t ɣer lǧameɛ. Akka, Ixelwiyen mazal ṭṭfen deg leɛwayed n tjaddit, leɛwayed iẓeṭṭen tagmat mačči d tid i ten-iferqen akken i bɣan kra ad xedmen : ad d-awin leɛwayed n wiyaḍ s yisem n Rebbi. Akken i as-yenna Ait Menguellet ‘’Ula d Rebbi d ayla-nsen’’. Ihi, akka i d-sbanen Wat Wagennun d akken ula d nutni ttalasen deg Rebbi u rran-as ‘’tajmilt’’. Ayen yelhan, yelha. 

 Llant kra n tamiwin, ad xedmen lewziɛa, azekka-nni d tameɣra n Rebbi, selazekka-nni ad kkren yifellaḥen ad bdun tayerza.

<p style="text-align: right;"> Hocine.M  

  
 tlul Taos Amrouche ass n 04 deg meɣres aseggas 1913 deg tmurt n Tunes. D tanaẓurt d tamyarut s tefransist. D nettat i tameṭṭut tamezwarut taqbaylit i yerẓan asalu n tira s ungal-is amezwaru s tefransist (Jacinthe noire, 1947), imi zik tameṭṭut ur tesɛi azref i wacemma.Taos Amrouche d yelli-s n Fadhma Ait Mansour d uletma-s n Jean Amrouche. Tcennu Taos tizlatin tiqburn s teqbaylit. Imawlan-is, d iqbayliyin, baba-s Belkacem Amrouche ( 1880-1958), yemma-s Fadhma Ait Mansour(1882-1967). Kkren-d deg Ighil Ali deg Bgayet, segmi i d-ilul Jean Amrouche aseggas n 1906, truḥ tawacult ɣer Tunes , sɛan lekwaɣeḍ n Fransa. Tewwi-d Taos Amrouche akayad n uswir alemmas, truḥ ɣer tmurt n Fransa. Tefka dinna azal i ccna n teqbaylit. Tura ungal amezwaru s tefransist «Jaceinthe noir», yeffeɣ-d aseggas n 1947. Ayen akk i texdem Taos Amrouche d yemma-s i as-ixedmen afud, tesselmed-as idles n tmaziɣt, tettales-as-d timucuha n leqbayel. Tetteki deg Ugraw Imaziɣen deg Fancsa aseggas 1966. Tessen Taos Amrouche aṭas n tullisin akked tmucuha i as-teḥka yemma-s. Tecna aṭas n tezlatin s ssut-is aḥlawan, yerna tesɛa tafulki , ar ass-a n wussan ‘’ulac’’ tameṭṭut i icennun am nettat. D tanazurt, ur tettun ara leqbayel yiwet tmeṭṭut am Taos Amrouche. Temmut deg 02 yebrir asseggas n 1976 deg Saint-Michel-L’observatoire. Isem-is ad yeqqim deg umezruy, ayen i d-teğğa ad yeqqim deg yidles, ad fell-as isuref wuzmir.

 Ayen tura

 – Jacinthe noire, 1947. (Ungal)

 – Le Grain magique, 1966. (Ammud n tmucuha d tmedyazt)

 – Rue des tambourins, 1969. (Ungal)

 – L’Amant imaginaire, 1975. (Ungal, tameddurt-is)

 – Solitude ma mère, 1995. (Ungal, mebɛed lmut-is)

 Ayen icudden ɣer ccna

 -Chants berbères de Kabylie, 1967.

 -Chants de processions, méditations et danses sacrées berbères, 1967.

 -Chants de l’Atlas, 1971.-Chants espagnols archaïques de la Alberca, 1972.

 -Incantations, méditations et danses sacrées berbères, 1974.

 -Chants berbères de la meule et du berceau, 1975.

<p style="text-align: right;"> Z.A.Y 

  
 Ɣef wakken ttwalin wid –nni i d-yelhan deg uḥric-agi n ddin akked tmetti, nnan-d d akken Remḍan-agi neɣ tuẓumin s umata yella seg zik n zik. Uqbel ad ilint neɣ ad d-banent ddiyyanat, ama d tamasiḥit , tudayit, tineslemt neɣ tid-nni-nniḍen. Ihi, uqbel ad d-yili u ad yettwaḥettem Remḍan-agi ɣef wid yettamnen deg ddin swayes umnen, yella, yakan, ɣer yimezwura i t-ixeddmen i wakken ad ssiǧǧhiden assaɣen gar tfekka-nsen akked d rruḥ-nsen. Meḥsub ad d-sneqqsen kra seg tfekka, ad t-hdun i rruḥ. Amek ? Ɣer wigi uɣur i d-yennulfa Remḍan, ttwalin d akken yal mi ara tili tfekka tufay, rruḥ ad yili d areqqaq, u mkul mi ara tili tfekka d tareqqaqt, rruḥ yettuzur. Ihi, seg wakken ttɛebbiden u ttqadaren rruḥ-nsen i ḥesben nnig-nsen u d netta ara ten-icefɛen asmi ara mten, xeddmen akk kra yellan i wakken ad uɣalen d ireqqaqen , syin ad yuzur rruḥ-nsen, ɣef wamek i ttxemmimen. Ihi, s kra n win yufayen, tewwi-d fell-as ad yirqiq ma yebɣa ad yili d aḥbib n rruḥ-is. I wakken ad yirqiq, tewwi-d ad yeqqim i laẓ. Acu kan, ass yecban ass-a, wid yettuẓumen, rennun deg tufayr imi setten ugar n wagguren-nniḍen. Ma llan wid yuẓamen ɣef wanect-a, ur wwiḍen ara s iswi ? Llan wid i d-yeqqaren, diɣ, ttuẓumen, zik, i trebbit Allat, d tarebbit n waggur. Aggur-agi, yettas-d d wis 9 deg leḥsab n wagguren n useggas. 9 n wagguren i tettɣimi tmeṭṭut i wakken ad d-terbu segmi ara terfed. Ihi, aggur-nni, imdanen ur tetten ara alamma walan Tirebbit-nni. Acu kan daɣen, akken kan ara tt-walin, ad d-ɣermen ayen kan ǧǧan. Tuɣal ɣer din. Syin, yusa-d ddin, u yenna-d d akken Remḍan d ajerreb : ad tjerbeḍ laẓ i wakken ad ak-ɣiḍen wid-nni yelluẓen, syin ad asen-d-tseddqeḍ. Meɛna, mi d-yewweḍ Remḍan, imdanen ttḥiwwisen ɣef wid i t-yeččan i wakken ad asen-agin ad ččen, ur ttnadin ara ɣef wid yelluẓen, i wakken ad ten-seččen. Ihi, s tezmert n yimensi-nwen, d tameggazt lɛid-nwen. 

<p style="text-align: right;"> Hocine.M  

  
  (Tullist-agi, tufrar-d deg temsizzelt n 20 yebrir, i texdem tiddukkla tadelsant Itri n Uzekka)  

 Kraḍ n yiseggasen-a ɣer deffir, tella yiwet n tlemẓit tettidir d yemma-s Taseɛdit deg yiwet n texxamt i d-yezgan deg tlemmast n taddart. Taqcict-a, qqaren-as Ẓuhra, ad tesɛu azal n 36 n yiseggasen deg leɛmer-is. Imi tmeqqer, tebɣa ad tezweǧ am nettat am tezyiwin-is, maca ur as-id-yefki ara Rebbi amwanes. Armi d yiwen wass, yusa-d ɣur-s unexḍab, tugi-t yemma-s ad tt-tefk meɛna nettat terẓa awal-is. Argaz-a, qqaren-as Muḥend, nezmer ad d-nini belli mačči d argaz d wawal, meɛna Ẓuhra tenna-s: “Nekk d wagi ara aɣeɣ, ayen yebɣu yeḍru”. Zrin kra n wagguren, tedda d tislit. Texdem-as yemma-s tameɣra d tameqqrant, xas akken s daxel-is ur tebɣi ara. Muḥend, ur ixeddem ara. Yezga d ssekran, yerna mi d-yekcem ɣer uxxam, ad yewwet akk Ẓuhra. Tameɣbunt n Rebbi, tettarra kan ɣer daxel, ula d yemma-s ur as-tettales ara auen iḍerrun. Taseɛdit, tebɣa ad tesɛu yelli-s agrud ɣef zik n lḥal, acku tmeqqer. Ẓuhra texdem ayen i d as-id-tenna yemma-s, teḍmeɛ ula d nettat ad tesɛu yiwen n llufan. Mi tewweḍ 8 n wagguren deg tadist, teɛya mačči d izli. Ur tezmir ara ad texdem ula d ccɣel, maca argaz-is yal ass yekkat-itt. Tesber tmeɣbunt, mačči d kra, armi d yiwen wass yewweḍ-as-d lexbar i yemma-s, belli tewweḍ leɛfu Rebbi. Yiwen ur yeẓri ara d acu i tt-yenɣan, ma d imdanen izedɣen rrif-is, qqaren-d belli d argaz-nni-ines amcum, d netta i tt-yewwten akk armi temmut.D tagi i d tadyant yeḍran i Ẓuhra meskint, teǧǧa-d ccwami deg wul n yemma-s, ulac win i izemren ad tent-yemḥu.

  Trif Lydia 

  
 Akken yella yetturaǧu, tezzi deg kraḍ n wussan tfaska n tmedyezt tamaziɣt d tajmilt i Dda Lmulud n At Mɛemmer, s uḥḍar n yimeyyaten n yimeɣnasen. Taẓrigt-a, yuɣ lḥal, tettwabud i tgejdit n ccna amḥaddi, anaẓur Lwennas n At Lewnis (Meɛtub). Deg wass amenzu, mi ttwaldint tefsarin n tfaska rnan ttwajerrden yimekkiyen, yella-d usenɛet n temzikkin n Tesbeddit Meɛtub Lwennas. Almi d 14sr n uzal tettwaldi s wudem unsib tfaska s wawalen n uselway n Tdukkla Tadelsant Adrar n Fad mass Fares Bakkuc, anmazul-is mass Sadeq n Ayt Urbaɛ (Rebbaɛi), inebgi n yiseɣ n tedwilt mass Bujemɛa Agraw, akked uletma-s n uɣewwaɣ umi tuɣal tejmilt, massa Malika Meɛtub. Sin-a ineggura wwin-d dɣa tinagiwin-nsen ɣef bab n tezlit  » leɛmer-iw », syinna, mettwal 15sr n tmeddit, tewwi-d massa Wataḥ Lynda, d taselmadt deg tesdawit n Bgayet, yiwen n usarag s uzwel: «Tamettant ed usirem deg tmedyezt n Lwennas Meɛtub». Seg yimir-nni ala tignatin n umsizwer n tmedyezt i d-yellan alami d iḍ-n. Azekka-tuyen n sem tanezzayt, uɣalen merra ɣer umsizwer n tmedyezt i isemmden almi d imekli. Send ad d-yettwawi usarag wis sin n «Ba Salem chantre des Ahellis du Gourara dans la traversée de Mouloud Mammeri» sɣur massa Buxellu Faṭima. Mi tɛeddi tegnit nniḍen n umsizwer n tmedyezt, yemmug usarag wis kraḍ sɣur mass Yalla Seddiqi ɣef «Seg temlilit akked ugdud ed yiẓuran ɣer temdanit n umedyaz». Akken, fell-as i d-yewweḍ yimensi send ad rǧun merra ttiɛad n ccna i d-yeḍran sɣur ddeqs n yinaẓuren gar-asen mmi-s n Udrar n Fad Wali Ɛebdelɣani, Bujemɛa Agraw akked Ḥasen Aḥres. Merra wwin-d s tuget tizlatin n Lwennas n Ayt Lewnis i uzayez i iḥeḍren s ṭṭaqa. Ma yella d ass aneggaru tettwasenɛet-d tvidyut n wid irebḥen ilindi, synna ttwaferqen warrazen i wid i d-yufraren deg teẓrigt-a tis 14. Dɣa, ɣef waya ara d-nuɣal tikkelt i d-iteddun.

<p style="text-align: right;"> Mhenni Xalifi 

  
 Timizart, d yiwet gar tɣiwanin n lwilaya n Tizi Uzzu i tḥuza s waṭas tmes, seg wusan agi yezrin; imi azal n tmanya n tuddar anda i tendeh tmes, yecban Buxaruba, Ibazizen, Taεwint, Ihamham At Saεid, Ibdac, Iɣerbiyen, Izarazen d taddar n Ait bbrahem. Teṭṭef tugdi d tameqrant lɣaci n tama-agi, ugaden ɣef yiqerra-nsen akked yixxamen-nsen, imi kra i asen-d-yezin, yerɣa, ur d-yeqqim kra yellan, ama d tjur, azemmur neɣ iqwiren-nsen. Truḥ akk tfellaht-nsen . Yella wanda tegla ula s lmal-nsen : yerɣa akken d amuddir. » Tebda-d tmes -agi ass n lexmis, ɣef ttnasṣif n uzal. Imezdaɣ akk, uzlen-d, yal yiwen ixdem acu iwumi yezmer, limeεna mačči dizli! Srabes n usellek, ur d-lhiqen ara di lawan, tili ur tettaweḍ ara akka », i d-yenna Rabeḥ, yiwen seg yimezdaɣ n taddart Ibaεzizen. Aṭas n yimezdaɣ i d-yeffɣen seg yeixxamen s lxuf. Ugaden ad ten-taweḍ tmes s axxam. Am wakken ttwaxenqen daɣen yiigerdan d yimɣaren imi ur zmiren ara i wanect-nni n dexxan. Ttilint-d tedyanin-agi n tmes yal aseggas. Seg tama n yimḍebbren n tɣiwant, walan d akken « D tamsalt i yeεnan akk imdanen.Ɣef waya i ilaq ad nexdem ttawilat yal anebdu. Lɣaci ilaq ad fersen timizar-nsen. Ad kksen akk ayen i d-yettilin d sebba n usiɣi n tmes deg wussan n lhḥamu yecban wigi », akka iwala yiwen n yimḍebber , ikemmel yenna : « Imezdaɣ n tɣiwant n Tmizart, gren-d tiɣri i srabes teεna temsalt i wakken ad ilin srabes n usellek deg tɣiwant. Taɣiwant-agi-nneɣ tettwattu. Aṭas n yisenfaren i ixussen. Lukan d anda llan ttawilat, tili ur tettaweḍ ara liḥala ɣer wakka! Ass-a, ad d-nger tiɣri i wakken ad yili deg tɣiwant –nneɣ uxxam i uḥuddu aɣarim (protection civile) ». I usmekti, ugar n 113 n yihigaṭṭaren i yerɣan ar tura deg lwilaya n Tizi Uzzu anda tečča tmes azal n 3620 n tjur n lfakya, amur ameqqran d tineqqlin akked tzemrin. Ɣef wakken i d-nnan srabes usellek, d tiɣiwanin-agi, Maatkas, Tizi Rached, Ait Yahia Moussa, Draa El Mizan akked Tigzirt i yenṭarren mliḥ. Glant-d twaɣiyin-agi s lmut n sin yimdanen akked tmerɣiwt n waṭas n yixxamen. Ha-t-an yebda uɣawas ORSEC deg kra n tɣiwanin, ɣaf wakken i aɣ-d-yewweḍ isalli.

  Farida Elharani 

  
 Ufan sakin hudden 1.422 n lminat n tallit tahersant deg wayyur n ɣuct deg ukatar n temzelt n usexsef deg tlisa n ugmuḍ akked tid n utaram n tmurt, i aɣ-d-nnan seg teɣbula tunṣibin. Deg Temnaḍt taserdasant tis 3, ufan sakin hudden 137 n lminat mgal imdanen akked 45 n lminat mgal tigrawin, ma deg Temnaḍt taserdasant tis 5, ufan sakin hudden 1.237 n lminat mgal imdanen akked 3 lminat yetfeǧǧiǧen, i d-tesseddi teɣbalut-nni. Seg kfant tmezlin-nni, aɣrud amatu n lminat i ufan sakin hudden-tent s azemz n wass 31 ɣuct 2016, yessaweḍ ɣer 841.927 n lminat, 698.416 n lminat mgal imdanen, 137.859 n lminat mgal tigrawin akked 5.652 n lminat yettfeǧǧiǧen, i terna tenna-d teɣbalut-nni.

  
 Mohand Arkat, d amaru s tmaziɣt. D yiwen seg tigejda n yidles amaziɣ. S lferḥ d ameqqran i d aɣ-d-yerra ɣef yisastanen-nneɣ.

  Aɣmis n Yimaziɣen: deg tazwara anwa i d Mass Muḥend Arkat ? 

 Mohend Arkat : luleɣ ass n umenzu deg waggur n yennayer 1958, di taddart n Ikhelouiéne i d-yezgan deg tɣiwant n Ait Aissa Mimoun, di tmurt n Leqbayel. Lliɣ d aselmad n tutlayt n tmaziɣt, u d aselmad n tutlayt n tefransist deg uɣerbaz alemmas (C E M) Mohmmed Abboud n Ikhelouiéne. Uriɣ yakan deg waṭas n yiɣmisen, yecban, La Dépêche de Kabylie, Iẓuran, 20 Minutes n tmurt n Fransa…atg. D aneggal d amaru atrar s tmaziɣt, imi uriɣ yakan kraḍ n wungalen s tutlayt n tmaziɣt, iɣef ara d-nawi awal deg tdiwennit-agi. Ma tezemreḍ ad aɣ-d-temmeslayeḍ ugar ɣef yiman-ik, ladɣa deg wunnar n tẓuri? Leqdic-iw deg umussu adelsan amaziɣ d ayen ẓran akk medden, aṭas n tiddukliwin tidelsanin ukkud qedceɣ. Gar-asent : Tala n Tussna n lwilaya n Tizi Uzzu d tiddukla «Tiɣri n At Jennad …atg. Sazregeɣ-d daɣen aṭas n yidlisen ama s teqbaylit ama s tefransist.

  Imelmi tebdiḍ tira ? D acu i d-ak-yessawḍen i wakken ad terzuḍ ɣer tira n wungal ? 

 Bdiɣ tira n yidlisen deg useggas n 1998, asmi sεiɣ 40 n yiseggasen deg leεmer-iw, i d-suffɣeɣ adlis-iw amezwaru. Ussan-nni, lliɣ d aselmad deg uɣerbaz alemmas Mouhmmed Abboud. Xas akken tira ḥemmleɣ-tt asmi lliɣ d anelmad deg CEM.Ma d tamentilt i yi-ğğan ad awiɣ abrid n tira, seg wasmi lliɣ d aselmad i wallaɣ belli ahil n uɣerbaz azzayri d ilem, ur yeddi ara d wayen yeḥwağ ugrud. Inelmaden ur sawḍen ara s wahil-agi ad snernin tiktiwin d tmussniwin-nsen, am wakken qqaren: “Am win yettεawaden i yiɣsan asewwi”. Ulac amaynut deg-s, ladɣa win n tmaziɣt. Dɣa, xemmeɣ i wakken ad d-aruɣ ayen ara ten-iεiwnen, s-way-s ara d sfaydin meqqar.

  Ahat tirmit-ik deg uselmed n tmaziɣt, tεawen-ik aṭas deg tira s tmaziɣt, mmeslay-aɣ-d ɣef wanect-a ? 

 Asmi lliɣ d aselmad, ssarameɣ tamaziɣt ad tuɣal, ad tesεu amkan deg tudert-nneɣ n yal ass, ad tili d tutlayt ara yesseqdac umdan, i wakken ur tettɣimi ara d tuffirt. D tidet tirmit-iw deg uselmed n tmaziɣt, tεawen-iyi i wakken ad aruɣ ungalen yerna s tmaziɣt. Am wakken ttaruɣ akk s tutlayin-niḍen.

  Meslay-aɣ-d ɣef udlis amaziɣ ladɣa ungal, imi kečč s timad-ik d aneggal ? 

 La ttwaliɣ d akken adlis amaziɣ ladɣa ungal, d amaynut gar tewsatin-niḍen n yidlisen, xas akken llan wid iεetben aṭas, asmi tella tutlayt n tmaziɣt tettwanker. Gar wid yuran deg tallit-agi: Belaid Ait Ali, Boulifa, Mouloud Mammeri…atg. Zemreɣ ad d-iniɣ belli ungal amaziɣ, ur yewwiḍ ara ɣer umkan i d as-ilaqen.Adlis amaziɣ, ilaq ad yili am netta am yidlisen-nniḍen, imi tamaziɣt d tunsibt deg tmendawt.  Ihi ilaq adlis-ines ad yuɣal gar yifassen n ugdud akken ma yella, mačči ɣer yimaziɣen kan. 

  Imi kečč telliḍ yakan d aselmad n tmaziɣt, d acu i d tamuɣli-ik ɣef uselmed n tmaziɣt deg uɣerbaz ? 

 Aselmed n tmaziɣt i ilaqen ad yebdu seg timunent ar ass-a, maca ur yebdi ara almi d 1995. Acu kan agdud azzayeri yettεawan arraw-is i wakken ad yelmed tutlayin tibaraniyin: taglizit, tafransist, talmanit, taṭṭelyanin…atg. Maca ur d as-fkin ara afud i wakken ad yelmed tamaziɣt, i yellan d tutlayt n tyemmat. Ula deg uɣerbaz anida teḥwağ aseggem, ama d ayen yeεnan akud, imi drus maḍi 3 n tikkal i ddurt, ama deg wazal-is…atg. 

  D acu i d tamuɣli-ik ɣef tira s tmaziɣt s umata ? 

 S umata, tira s tutlayt n tmaziɣt, tella zik d targit d asirem, maca ass-a, tuɣal d tilawt, d tidet, u dayen i teḥwaj tmaziɣt aṭas ass-a. Di tԑecret-ayi taneggarut, la nettwali d akken aṭas ara d-yesuffɣen idlisen deg yal aḥric n tẓuri neɣ n yidles, d ayen yesseferaḥen aṭas. 

  Ma nuɣal-d ɣer tira-k, anwa adlis i swayes tettwasneḍ aṭas? 

 Adlis i swayes ttwassneɣ mliḥ, d win yuɣalen am nekwa-w, d ungal-nni n « Abrid n tala », iwumi i d-εawdeɣ asizreg-is ukuẓ n tikkal, xas akken ungalen-iw ttwassnen akk.

  Achal n yidlisen i d-tessufɣeḍ yakan ? S wacu n tutlayin i d-ffɣen ? 

 Seg 2009 ɣer ass-a, sazergeɣ-d 3 n wungalen s tutlayt n tamaziɣt, amenzu yella-d deg useggas n 2009, d win iwumi semmaɣ « Abrid n tala ». Ma d ungal wis sin, isem-is « Tameɣra di taddart », suffɣeɣ-t-id deg useggas n 2012. Ma d ungal-iw wis kraḍ (03) « Tiwizi » i d-yeffɣen deg useggas n 2015. Idlisen-agi i tlata deg-sen, ffɣen-d ɣer tezrigit “La pensée” 

  Acu n yisental iɣef tettaruḍ ungalen-ik?  

 Isental iɣef uriɣ ungalen-iw, wwiɣ-ten-id seg tmetti-nneɣ tamaziɣt (tajaddit, ansayen, idles amaziɣ…), di tira-w, cuddeɣ-d aṭas n yisental yecban : timetti-nneɣ taqbaylit, tamurt-nneɣ, tayri, tagmat, leεwayed-nneɣ, tiwizi, tudert n uqbayli …atg . 

  Amek i yezmer wungal ad iεiwen tutlayt ? 

 Imi ungal yettili-d deg-s uḥraz n tutlayt, daɣen d win i d-yessebganen amek yettidir ugdud-nni, i yesseqdacen tutlayt-nni. Yak s ttawil n yidlisen ladɣa ungalen, i nessaweḍ ad nissin amek ttilin igduden deg tudert-nsen n yal ass, mebla ma nerza ɣer tmurt-nsen. S wungal ad d-tḥelliḍ amkan-ik, wa ad tefkeḍ tagnit i wiyaḍ akken ad ak-issinen yigduden-nniḍen

  Amek i ilaq ad yili umaru neɣ umsekar deg tmetti ? 

 Amaru di tmurt-nneɣ, ar ass-a mazal ur yewwiḍ ara ad yili akken yebɣa, maca ixxddem kan akken yufa. Ilaq ad yili d win yettεawanen timetti, i wakken ad tṣggem iman-is. Imyura, d lemri n tmetti-nsen, d inigan ɣef tallit-nsen, d nutni i d uktuyen n ugdud-nsen. Ilaq ad as-d-llin iẓri, ad as-id-kemzen anida bɣna, ad as-d-mmlen abrid usrid. D acu n yisenfaren i tessewjadeḍ sya ɣer sdat?

 Isenfaren mačči d yiwen mačči sin, imi azal n 15 n yidlisen i yewjden i wakken ad d-ffɣen. Imi nekk aql-iyi ɣef uqerruy n tezrigt “La pensée”, dɣa ttezwiriɣ deg wayla n medden, ttağğeɣ axeddim-iw d aneggaru. Sya ɣer tazwara n useggas n 2017, ad d-suffɣeɣ ungal-iw wis ukuẓ, ara yilin d tajmilt i tmeṭṭut. 

  Awal-ik n taggara… 

 Nessaram d akken leεtab ad yeffeɣ n tmaziɣt ɣer tafat, tanemmirt-ik a Mass Ʃedwan imi tgiḍ azal i nekk d leqdic-iw adelsan, tanemmirt s tussda i Uɣmis n Yimaziɣen (La Dépêche), imi i yi-yiga amkan deg isebtar-is. Slam-iw ɣef wid i yi-ḥemmlen d imeɣriyen-inu di yal amkan.

<p style="text-align: right;"> Yesteqsa-t : Adaoun Abdelghani 

 
  
 Tiddukkla n yimawlan n yinelmaden n tesnawit tamaynut n 1000 n yimukan ibidagujiyeni i d-yezgan deg ladayra Beni Douala, gren tiɣri i unemhal n Usegmi n lwilaya n Tizi Uzzu ideg i d-tsebgen asḥissef ɣef yir liḥala n tesnawit-agi, segmi telli tiwwura-s. Ssuturen yiεeggalen n tiddukkla-agi deg tuttra-a i gan i unemhal n Usegmi n lwilaya n Tizi Uzzu, tifrat n waṭas n wuguren d lexṣaṣat i yellan deg tesnawit tajdiḍt, imi tenṭer mačči d izli. Gar wayen ssuturen ad d-nebder: aɣerbaz-a, ur yesεi ara anemhal, imi yal aseggas ad d-awin yiwen, xemsnin-agi ɣer deffir, 5 n yinemhalen i iεeddan deg-s. Tin ɣur-s, lexṣaṣ n yiεessasen d imallalen n usegmi, d udemmas akked umaẓlay amatu. Yell ula d lexṣaṣ n yiεessasen ama d wid n yiḍ ama d wid n uzal, yerna ur xeddmen ara axeddim-nsen akken ilaq lḥal. ‘’Mebla ma ttuɣ lexṣaṣ n yidlisen deg temkerḍit-is, ula d ugur n waman yerna-d dḥis-is ladɣa deg unebdu. Aɣbel n yixxamen yettwaxdamen i yiselmaden d inedbalen-nniḍen ibeεden, ulamma kfan s lxedma maca mazal ur ten-friqen ara, dima zgan ur d-ttawḍen ara deg lwaqt ɣer tesnawit’’, i aɣ-d-yenna yiwen seg yiɛeggalen n Tiddukkla. Xas akken tesεa annar n wurrar maca deg yisem kan, imi amḍiq-nni n ungaz imeqqren mazal ur yettwaxdam ara. Am wakken daɣen i ṭṭalaben deg tenmehla n usegmi n lwilaya n Tizi Uzzu, i wakken ad d-aznen anemhal unṣib i iwulmen i tesnawit-agi, yerna ad yexdem lxedma-s akken ilaq lḥal, yerna d win ara idumen. Yenna-aɣ-d uselway n Tiddukkla-agi Mass Saket Meziane: “Tasnawit-agi-nneɣ n Yicerdiwen, tettidir aṭas n wuguren seg wasmi telli tiwwura-s deg waṭas n yiḥricen, d wigi i d-nebder yakkan. Ula d iselmaden ur ṣawḍen ara izen-nsen akken ilaq i yinelmaden, d ayen i d aɣ-d-nan warraw-nneɣ s timad-nsen. Nekkni si tama-nneɣ nger tiɣri i wid teεna temsalt gar-asen: anemhal n Usegmi n Tizi Uzzu, taneɣlaft n usegmi aɣelnaw, lwali n Tizi Uzzu, aɣella n ladayra n Beni Douala d uselway n tɣiwant-agi n Beni Douala. Acu kan am win iceṭṭḥen i uderɣal neɣ am win yettmeslayen akked uεezzug”.

<p style="text-align: right;"> Amazigh Ghani 

<div> 
  
 Tikwal anda akken i yebda wawal, i-ifukk wawal, acku lehdu timsusen. Tuɣalen d war anamek. Akka dɣa d kra ur nettseḍḥi yebɣan ad rran tamettant n Mass Hocine Ait Ahmed d-adasil i dɣel-nsen. Ṭṭfen addud i lɛar ɣilen yis ad simsen i wid i ten-ifen ɣer taggara d udem-nsen umi ḍlan yir iseɣwan. Imdanen-agi( ǧǧent tissas) d wid id yeggaren yir axenffuc ɣer lkanun. Uma sriɣ i lehdur-nsen, uma sriɣ i tilin-nsen, imi yif-iten fiḥel. D wa – d amazan amezwaru n Mass Hocine Ait Ahmed i wid yettesmaden tiremt zdat nnɛi ! Tikwal anda akken i-ifukk wawal, id ibeddu wawal, imi tasusmi tesseɣleb lmenṭaq ɣer wid yettmeyizen. Asfuǧǧeɣ wergîn yebna tisadarin n ṣṣwab, aceqlal n wewtul werǧin yeserwel izem bu tissas. Ɣef aya wid yesnen azal n teqbaylit , ssnan amek i t-tteddu teqbaylit: s sser d lmeɛna d war lehmeq. Ferhat Mhenni yella seg wid yettqadaren taqbaylit, werǧin icmet-itt neɣ irekked-itt. D wagi i d –amazan wis sin n Mass Hocine Ait Ahmed i widen ifetlen yir lehḍur di tbaqit n tismin akken ad yeslal cḥani gar wid id turew yiwet n tɛebbuṭ: taɛebbuṭ n teqbaylit!

 At Ahmed walan, ẓran fehmen anzi id yeqqaren: imawlan ṣṣebṛen imeɛaẓen kefren. Tamurt n Leqbayel twala , teẓra anwi i-yettcuddun imraren n lkerrh gar tarwa-s, d anwi id yesfillitrn i tagmat akked tadukli.Ɣef aya tenna uma sriɣ deg useweɣwaɣ n yir tagarfa, uma sriɣ i yiḥizi ur negzi timsal. Di tajmaɛt win ur nessin amek ara yesburr abeṛnus, ulayɣeṛ lḥir neɣ lwehma ma deg ijufar-is i tenta tagust . Melmi akka yečča yizem lǧifa, melmi akka yemmeɣ lbaz ɣef yir lefrisa? D wagi i d-amazan wis tlata n Mass Hocine Ait Ahmed : ala win wezzilen i-iteddun ɣef tifednin wamma win ɣezzifen ur terri tmara. 

 Di talalit talɣaɣt- éternelle- n Mass Hocine Ait Ahmed, adrar yezdi s lqedd, ma d wid yennumen syaḍa deg umurej, iban kan ɣer lhem-is i yeḥrured !

<p style="text-align: right;"> Ait Slimane Hamid  

  
 Armi yewweḍ ɣer teqcict-nni i as-yennan: Ad ak-aγe&amp;gamma,; yuγ-itt. Inna yas: ”Nekkini, tura, aql-i uγeγ-kem, maca ad kem-awiγ ɣer tmurt iw”. Tekker-d teqcict-nni, tenna-as :”Ihi! Imi ad nṛuḥ ɣer tmurt-ik, aqcic-nni ara d-neǧǧ nekk yid-k anida ara yeγli ? Yak, γileγ aa yi-taγeḍ, ad neqim da. Ass-nni ma ara yernu γer-neγ uqcic, ad d-yeγli seg ṭṭaq-a”. Inna-as netta: ”Iyya ad nṛuḥ ɣer tmurt iw. Ar asmi ad d-ilal γur-neγ uqcic, ad d-nas γer da; imir-nni ad d-yeγli seg ṭṭaq-a”. Tenna-as: ”Yuqem”. Iwwi-tt, yuγal ɣer tmurt is. Armi yewweḍ ɣer taddart-nni iwumi iga tafat i tmesgida, feṛḥen yis-s medden-nni. Nnan as: “Qim ad tzeḍγeḍ da akk yid-neγ”. Inna-asen netta: ”Ad awen-ibarek Ṛebbi. Nekk ad ṛuḥeγ ɣer yimawlan-iw. Ahat ad ilin ttrun fell-i”. Nnan-as: “Ṛuḥ”. Iṛuḥ. Armi yewweḍ s axxam-is, yufa baba-s ittnadi deg ugudu; yemma-s tettnadi fell-as deg selsa; ultma-s tettnadi fell-as deg tefliwin uγerbal. Deg mi i t-id-ẓran yewweḍ-d, twala-t yemma-s ilsa tiγawsiwin-ines. Tenna-as i urgaz-is akk d yelli-s: “Yak, nniγ-awen deg selsa i yella, kunwi tettnadim deg yimeḍqan-nniḍen! A-t-an akka ilsa tiγawsiwin. Mer da ur d-isban ara iman-is, lliγ ad t-afeγ ass-a deg yiselsa-ihin-ines, acku qqimen ala wid-ak ihin i illan γur-s, urɛad ur ten-nudaγ ara. Lliγ ass-a ad ten-nadiγ”. Inna-asen uqcic nni: “A ziγ akka teqqimem kan d ibuhalen ? Tenna-as yemma-s : ”Amek, a mmi? Aṭas aya tura nekni nettnadi fell-ak armi d-ass-a i akunufa” ! Inna-as mmi-s:” Lliγ deg selsa-inu iṭṭseγ”. Qimen armi zrin kra n wussan, terfed teqcict-nni i d-yewwi s tadist. Armi d-ass i d-turew, teǧǧa-d aqcic. Tenna-as i urgaz is: “Ay argaz, iyya-d a nṛuḥ s axxam-nneγ i wakken ad d-yeγli uqcic-nneγ seg ṭṭaq-nni n uxxam nneγ”. Inna-as netta: ”Yuqem. Maca ad neqim kra n wussan ar d imγuṛ kra uqcic-a; imir-nni ad nṛuḥ”. Tenna-as: ”Yuqem.” Qimen. Yal ass teqqaṛ as: “Iyya-d ad nṛuḥ ” Netta iqqaṛ-as: “ Ar azekka.” Azekka-nni, ad as-tini: “Iyya-d ad nṛuḥ” Netta yini-as: “Ar azekka, diγen ‘’. Netta iγil ad taγ awal-is, ur tneqq ara aqcic-nni. Armi d yiwen wass, netta irzef. Nettat tewwi-d aqcic γef yiγil-is, teffeγ-d ɣer ufrag. Taf yiwen lbir γur-s ṭṭaq am winna n uxxam-nsen. Tenna deg ul-is: “Yak iɛdel am ṭṭaq a am winna n uxxam-nneγ. Tura ad t-sseγliγ seg ṭṭaq-a“. Teṭṭef aqcic-nni-ines, tḍeggeṛ-it seg ṭṭaq-nni. Iγli ɣer lbir, immut. Armi dtameddit, yusa-d urgaz-is. Inna-as : Anda yella mmi-m ? Tenna yas: “Ihi, iγli seg ṭṭaq”. Inna-as: Anwa ṭṭaq deg iγli? Tṛuḥ yid-s, tessaweḍ-it ɣer lbir-nni seg tḍeggeṛ mmi-s, tenna-as: “Nekkini ffγeγ-d ɣer da, ufiγ-d ṭṭaq-a, nniγ: Iyya! Iɛdel yak am ṭṭaq-a, am winna n uxxam-nneγ . –Briγ-as sya”. Inna-as netta: “Ihi ansi iγli uqcic-a, ad tḍefṛeḍ ula d kemm.” Iṭṭf-itt, iḍeqqṛ-itt ula d nettat diγen. Teγli ɣer lbir, temmut. Iqim netta. Izweǧ diγen. Yuγ tameṭṭut-nniḍen maca ur telli d-tabuhalt, dtuḥdiqt am netta.

  seg tgemmi taqbaylit 

  
 Tazrigt tis snat n temliliyin n umezgun n useggas-a 2015, id-hegga tiddukla tadelsant Tiεwinin n Wizgan di tγiwant n Wizgan γef dema n wuggur n remḍan d tin yebdan tamedit n wass n 25 yunyu 2015 s wudem unṣib u d leqdic ara-yeddun γef teγzi n 10 wussan almi d 03 yulyu id-iteddun, s yiwen n wahil d amesbaγur anda i llant 12 n trebuεa meqren n umezgun n 04 lwilayat yemgaraden am Tizi-Wezzu, Tubiret, Bgayer d Wahran. Gar trebuεa-agi nezmer ad-nebder Tigejdit n Mεetqa s usentel Tagujilt ur neggujel d Imaḥbas, ifeḥcac n Ğerğer s usentel Mesmar Ğeḥḥa, macahu (Ifarḥunen) s usentel Yenna-yi Jeddi, asarhu n At-Yeğğar s usentel Xddem tafeḍ, Imγan n Uzeffun s usentel Amur-ik d ayen id-yemger ufus-ik, igersafen s usentel Ccix Laḥlu, Igawawen n At-Yiraten. D tirebuεa n umezgun n lwilaya n Tizi-Wezzu. Akken i llant trebuεa n umezgun n lwilayat niḍen am Tilawt s usentel Alexxart yedren akked Awaγlis s usentel Inebgi n Cciṭan n Cmini lwilaya n Bgayet, Tigawt d wawal n Wahran s usentel Tiγwist taneggarut akked tarbeεt n Yetran n Tqarbuzt n Tubiret s usentel Times. Aṭas n twaculin id-yussan s tuget γer tmesbanit-agi tadelsant, imi d tagnit yelhan i yimezdaγ d twaculin n tudrin n temnaḍt n Wizgan ttfarasen uḍan n remḍan, teksen lxiq, tettemlil tasa d way turew. Iswi n temliliyin-agi n umezgun, d aseqreb n umezgun γer tudrin n leqbayel, d usebγes n yelmeẓyen akken ad-kecmen annar-agi n umezgun s tahri imi d ababat n tẓuri i usnarni n yedles amazi&amp;gamma,; akken i tella d tagnit yelhan i uzeṭṭa n tegmat d tdukli ger yemdanen.

<p style="text-align: right;"> Islam Bessaci 

  
 Mbaɛd takerḍit i d-ilulen di taddart n At Wizgan deg unebdu-agi, tikkelt-a d nnuba ad d-tlal temkerḍit tis snat di tɣiwant n Friḥa. Asenfar-a, iheggat-id yiwen n Ugraw n yilmezyen ɣef uqerru-nsen Belharet Amine akked Cherou Messipssa, anda i mmsefhamen akken ad d-xelqen yiwet n temkerḍit di tɣiwant-nsen anda yezmer uɣerman, ad d-yawi adlis, meɛna ilaq ad yessers wayeḍ deg umkan n yinna i d-yewwi. Akka, ad yili umbeddel gar yimeɣriyen. Ilmeẓyen-a, xedmen-d tiɣri deg uɣarab-nsen di Facebbok akken ad ten-ɛiwnen i wakken asenfar-agi, ad yimɣur, ad d yuɣal s lfayda i yimezdaɣ n tɣiwant. Mačči kan daya, imi uqbel leqdic-a, yella-d yakan (un café litteraire) maca ur yettunexdam ara, acku llan-d kra n iɛewwiqen. Am wakken daɣen, ilmeẓyen-a n Friḥa, heggan-d yakan anejmuɛ i usizdeg n tɣiwant. Asenfar-a n temkarḍit d wid i t-yecban, suzuren tiktiwin ibennun agdud, d wid yessufuɣen ṭṭlam n war tamussni seg wallaɣ , imi agrud yeqqaren ass-a d win yettḥezziben i uzekka. Mi i d-nesteqsa wid i d-yesslalen tikti-a nnan-d : “Nukni d ilmeẓyen, nebɣa ad nawi ayen yelhan i tɣiwant-nneɣ ladɣa i tsuta i d-yettenkaren imi d nutni i d azekka n tmurt “

   S.Yamani 

  
 Aneɣlaf amenzu Abdelmalek Sellal iwekked-d ass n lexmis deg Tɣerdayt d akken awanak (ddula) iɛewwel akken ad yedden iḥezziben iwatan akken ad ifak akk leṣnaf n tekriḍt deg temnaḍt-a yerna ad d-yerr lɛafya d talwit deg-s.

 Mass Sellal yenna-d aya deg yiwen n umyager ay iga d yimaslaḍen n tmetti taɣarimt, udmawen yettwassnen d yimasnagen (lɛuqqal) n twilayt n Tɣerdayt, yerna iɛawed iwekked-d d akken ad yesseḥbiber ɣef ussefɛel n yiḥezziben ay yeddem uselway n tegduda, Abdelaziz Bouteflika, i lmend n yiriri n tɣellist (laman), talwit d umtawa anmetti deg temnaḍt n Tɣerdayt ay yellan, zik, d «amedya n umtawa anmetti ayyes tella tettzuxxu Lezzayer». Aneɣlaf amenzu yesmekti-d, s tewzel, iḥezziben ay yeddem uselway n tegduda, yerna yenna-d d akken amenzaḍ n temnaḍt taserdasit tis 4 yettwakellef akken «ad yeḍfer lecɣal n yimeẓla (ssrabes) n tɣellist d yiduba idiganen akken ad d-rren lɛafya yerna ad ḥerzen taɣellist n yimdanen d wayla-nsen deg wakk timnaḍin n twilayt n Tɣerdayt». Mass Sellal iger-d tiɣri i wakk timetti taɣarimt, amussu n tiddukliwin d yilemẓiyen akken ad sdukklen iɣallen-nsen akken «ad reglen abrid i wid ay yebɣan ad swaɣen Tadukli Taɣelnawt».

 «Lezzayer d yiwet yerna teddukkel, ur tbeḍḍu», ɣef wakken ay d-yenna Uneɣlaf amenzu ay d-yernan d akken talast-a ur yessefk ad tt-iɛeddi yiwen yerna aɣref adzayri yeẓra azal ay ixelleṣ akken ad yeslelli tamurt-nnes seg ussehres yerna ad yeḥrez tadukli n wakal-nnes. Amenzaḍ n temnaḍt taserdasit tis 4 ttunefkent-as akk tzemmar, s uqader n leqwanin n tegduda, akken ad d-yerr lɛafya. Dɣa tettwagdel tuffɣa deg yiḍ, yerna ttwagedlen tmesbaniyin d yimsegrawen, ɣef wakken ay d-yesmekti. Aneɣlaf amenzu iger-d tiɣri i wakk iḥricen n tmetti deg twilayt n Tɣerdayt akken ad mɛawanen i uḥraz n lɛafya d tuqqla n talwit d lehna ɣer temnaḍt-a. «Nekkni akk d Idzayriyen, yessefk ad nedder lwaḥid deg umsefham yerna ad nesseḥbiber ɣef tegmat d umqader», ɣef wakken ay d-iwekked. Aneɣlaf amenzu ddan yid-s, deg terzi-a, uneɣlaf n teɣdemt, amenzaḍ n temsetla taɣelnawt d umenzaḍ n temnaḍt taserdasit tis 4, yerna yenna-d, deg terzi-a d akken «awanak ad yessefɛel lewṣayat n uselway n tegduda s tidet yerna s lewɛaṛa akken ad ifak urkaḍ n lqanun deg wakk timnaḍin n twilayt n Tɣerdayt, ladɣa atɛeddi ɣef tɣellist n yimdanen d wayla».

 Mass Sellal iɛawed iwekked-d d akken dduṛ n unabaḍ netta d aḍman d usseḥbiber ɣef urkad n tmurt d tneflit tadamsant deg temnaḍin yemgerraden n tmurt, am wakken ay d-iger tiɣri i yimezdaɣen n Tɣerdayt akken ad ḍefren abrid n tesnagt d umsefham akken ad frun taluft-a. Uqbel aya, aneɣlaf amenzu yesselwi, mi yuweḍ ɣer Tɣerdayt, ɣer yidis n yiduba ay terza temsalt, yiwet n temlilit n uqeyyem n tegnit n tɣellist deg twilayt s uḥdaṛ n yiɣef n temnaḍt taserdasit tis 4. Tirzi n uneɣlaf amenzu, Abdelmalek Sellal, ɣef Tɣerdayt, tella-d deg ukatar n ussefɛel n yiɣtasen ay yeddem ass n laṛebɛa uselway n tegduda, Abdelaziz Bouteflika, mi iga timlilit tuɛjilt ɣef tegnit deg tella Tɣerdayt, d timlilit deg iɣef n tmurt iweṣṣa aneɣlaf amenzu «ad yesseḥbiber, ɣef yidis n uneɣlaf n teɣdemt, akken ccṛeɛ ad d-yelhu s tidet yerna s lewɛaṛa d wakk irkaḍen n lqanun deg wakk timnaḍin n twilayt n Tɣerdayt, ladɣa deg wayen yerzan atɛeddi ɣef tɣellist n yimdanen d wayla». Mass Sellal yuwey yid-s yiwet n tmagla deg yella uneɣlaf n teɣdemt, Tayeb Louh, d ujiniṛal n tfekka n yigen, amenzaḍ n temsetla taɣelnawt, Ahmed Boustila. I usmekti, aneɣlaf n tɣawsiwin n daxel d tmezdayin tidiganin, Nourredine Bedoui, yerza yagi ass n laṛebɛa ɣef Tɣerdayt ɣer yidis n unemhal amatu n tɣellist taɣelnawt, ajiniṛal-amajuṛ Abdelghani Hamel, d yiɣef n yiɣallen n temsetla taɣelnawt, ajiniṛal Bouba Mena.

<p style="text-align: right;"> NLS(APS) 

  
 Takebbanit n Algérie Télécom tessaweḍ deg wussan-a yezrin ad d-teldi yiwen n umraḥ wessiɛen n Internet deg taddart n Uzaknun i d-yezgan deg tɣiwant n Leɛǧiba. Asenfar-a yetturajun acḥal d aseggas yefka tagnit i yimezdaɣ n taddart-a iwakken ad ffɣen seg tillas i yesberbren fell-asen deg uḥric-a n taywalt. Akken kan yendeh yisalli n beddu n usexdem n ttawilat-a, d amḥizwar ɣer tɣiwant n Yimceddalen iwakken ad d-aɣen yimdanen ttawilat iwulmen yecban “les modems”, iwakken ad kecùmen s wudem unṣib deg uzeṭṭa-a atrar. Iwulem ad d-nebder dakken lemwaǧi-a mačči d tid iḥuzan kan taddart-a n Uzaknun, meɛna jbant mebɛid iwakken ad sfaydin ula d wiyaḍ s ttawilat. Ɣef leḥsab n wayen i nesla, takebbanit-a n Algérie Télécom d tin yenwan ad tessiweḍ l’Internet ɣer waṭas n tamiwin n twilayt n Tubiret, akka tura mazal-as ad tessuddu ayen akka I tettheggi ama di Beclul neɣ anda nniḍen. Ad d-nesmekti dakken asenfar yettwaxedmen beddemma deg taddart n La Crête-Rouge s ttawil n “la fibre optique” yebda ixeddem, d acu kan yetturaju ad yennerni iwakken ad yaweḍ ɣer yixxamen n taddart-a imerra.<span> </span> <span> </span> 

  Smail Merzouk 

<div> 
  
 Tasebḥit n wass n 25-07-2017, banen-d igemmaḍ n ukayad n BAC i ttrajun inelmaden acḥal-aya mbaɛd ayen akk yeḍran i ukayad-agi aseggas-a. Wwḍen yigemmaḍ ɣer 56.07 % n wid i t-id-yewwin deg Lezzayer merra . Yennerna ugemmuḍ-a ɣef win n yilindi imi aseggas yezrin llan 49.79%. Ma yella seg tama n lwilayat i d-yufraren deg tqacuct, ad naf, am yal tikkelt, tamdint n Tizi Uzzu s 71.82 %, syin ad d-as Bgayet deg umḍiq wis sin. Amḍiq wis 3, iṣuḥ-d tamdint n Adrar. Ma nuɣal-d ɣer ugemmuḍ amezwaru di tmurt n Lezzayer, tewwi-t-id yiwet n tnelmadt di tɣiwant n Tamalus di lwilaya n Skikda. si tama-nniḍen, tasnawit n Said Diouani di tɣiwant n Makuda, tḥella-d amḍiq amezwaru di lwilaya n Tizi Uzzu syin d tasnawit n Ath Zmenzer , ma yella d umḍiq wis kraḍ, tewwi-t tesnawit Ladlani Amar n Maɛetqa.

   S. Yamani 

  
 Di teswiɛt anda timura-nniḍen ttnadint amek ara d-afen-t tifrat i wejmaɛ, akken iwata, n wafrasen d wamek ara d-sfaydin seg-sen, nekni imḍebren-nneɣ teɛna temsalt gumman ad wten azrem s aqerruy. Ugur-agi yefkan taxessart i tezmart n wemdan lak d ugama yečan, yuɣ lhal, tiyita. Zyada ɣef wedrim,  ttawilat yemxallefen, imdanen ilemden ayen yeɛnan aḥrich-agi n tezdeg d twennaṭ ur keffun ara anadi akken ad rren tilas i yḍumman. Nekni d tinna ma ɛeddan ma cqan-k, ma qeḍɛen-k-id anef-asen. Ma ur d- ɛeddan ara wid ara ijemɛen ddurt-agi afrasen, ulac n weɣbel, llan wussan-nniḍen, ledwaṛ -nniḍen, aguren,…Deg iberdan, deg iɣerbazen, tiseddawiyin, isensuyen, sbitarat, afrasen čan dunnit, ayen d-ijebden iɣerdayen, iqjan d yemcac yettafen tiram-nsen deg taricin n iḍumman. Ugur-agi mači n wass-a, tifrat-is ur d-ettili ara azekka. Tawacult n tɣamsa tegga deg uɣbel-agi d asentel-is n yal-as, maca hder neɣ qim acemma ur ibeddel. Ugur ur yezgil tama, zzik d imdanen n temdint kan i yettcetkayen s telxex iɛeddan tilas. Tineggura-agi ula d tuddar yewweḍ iten-t-id wayla-nsen-t. Icekkaren n iḍumman zgan setfen tama n yexxamen. Deg yiḍ, ttzurun-ten-id iqjan d yemcac d yettnadin deg-sen tasagert n lmakla uɣur snagaren. Tiregwa, iɣezran d yissafen atnad deg yir liḥala. Iberdan ur ten-ezgil tyita. Di lawan anda timura-nniḍen ttnadin-t amek ara d-sfaydin-t deg iḍumman d wamek ara ǧen tawennaṭ d tazedgan-t, nekni imḍebren-nneɣ teɛna temsalt yeffeɣ -iten weɣbel. Am wass-a am uzekka. Snen kan ad gerzn lihala mi ara d-rzun imḍebren ɛlayen. Imir yettfaɣ-iten laɛqel akken ad cebhen taswaɛt. Ttawilat ak yellan ad ttwasxedmen akken ad fken udem igerzn i ynebgi ara d-yasen. Amer xedmen akka mkul ass!

<p style="text-align: right;"> Fatiha.K 

  
 N’wala aṭaṣ n t’ḥuna n-uraɣ (Bijouteries) yeldin iseggasen-agi ineggura deg temdint n Aqbu, i d-yezgan s kra n 60 ikilumiṭren ɣef Bgayet. As t-ini-ḍ d ttawla n-uraɣ yewwin medden! Ayagi yebɣa ad yini belli uraɣ yesɛa azal muqren deg lkumirṣ. Maca, taggara-agi, ssuma-s terna s waṭaṣ deg umaḍal. Ayagi yewwi-d laɣla-ines deg t’murt nneɣ. Akka tura, uraɣ yettnuzu gar 4600 ɣer 4800 idinaren i yiwen ugram. Azal-is yerna aṭaṣ, ɣef ayagi ur nettwali ara aṭaṣ n t’lawin, yagi, ɣer daxel n t’ḥuna-agi. Laɣla n-uraɣ yewwi-d yides taɣawsa nniḍen. Akka ihi, lfeṭṭa « t-negzed » akken att-awi amakan-is is-iruḥen acḥal aya. Tiḥuna n-uraɣ uɣalen-t znuzun-t lfeṭṭa s waṭaṣ, alarmi yuɣal uraɣ am akken ur « yeswi » ara ! Deg « les vitrines » n t’ḥuna-agi lfeṭṭa texdem axeṣṣar. Tewwi aḥric amuqran, yerna ttaɣen-tt medden, yagi tilawin, acku terxeṣ ɣef uraɣ. At Yanni iɛedda sya! Akka, ih lfeṭṭa n’At Yanni texdem laɛǧeb deg temdint n Aqbu, imi tuɣal d « la mode » gar tlawin d ttilmeẓyin, yufan d-akken d-abrid n t’naṣlit, acku lfeṭṭa n’At Yanni tettwassen s wazal-is muqren. Aṭaṣ n yikumirṣiyen n-uraɣ id yewwin lfeṭṭa n’At Yanni akken attezenzen deg tama-agi n Aqbu. Deg « les γitrines » n wala aṭaṣ n lǧuhar yettuxedmen s lfeṭṭa. Am imeqyasen, tizrarin, timengucin, tixutam,…cebhen dayen kan, imi reqmen. Ṛennun-d lecbaḥa i t’lawin iten-yettlusun. Ngar tamawt ɣef ṣṣenɛa-gi n lfeṭṭa, nufa belli am akken tuɣal-ed s tezmart iǧahden taggara-agi. Ɣas akken truḥ attenger iseggasen yezrin, lxedma n lfeṭṭa tuɣal-ed tewwi-d yides idles-is anaṣli. Lḥirfa-agi n lfeṭṭa tesɛa leqrun d leqrun deg lɛamer-is. Udem-is d yiwen kan: Ur nettaf ara deg maḍal lḥirfa itt-icuban acku areqem-ines (les motifs décoratifs) n t’murt n leqbayel kan! D-acu kan, llan-t kra n twaculin deg tama n’At Ɛebbas mazal-iten-t xedmen-t lfeṭṭa, d-acu drus-it. Am t’wacult n’At Ṭaleb deg taddart n’Ayt Dassen i d-yezgan deg t’ɣiwant n Bujlil, anda mazal xedmen cwiṭ n lfeṭṭa.                            

<p style="text-align: right;"> Syphax Y. 

  
 Ah, ctaqaɣ ad « glilezeɣ » ɣef ugertil, ad ḥulfeɣ i lḥelfa nni taqurant, « atteskikeḍ » azagur ! Ddin uqabac, iḍelli yella, ass-a ulac-it, neɣ iruḥ yengar. Agertil amaɛzuz zik ulac axxam neɣ tawacult ur t nesɛi ara. Ass-a ma t’kecmeḍ ɣer yixxamen ur tettafeḍ ara, acku ur yettnuzu ara. Cfiɣ-d kan as mi meẓẓi-y-eɣ, nella nesɛa agertil, anda glalezeɣ, qqimeɣ, kesleɣ, ẓleɣ, urareɣ,…Ass-agi d-aktayen (souvenirs) kan i yeqqimen ! Azeṭṭa n yigertyal yeǧhed dayen kan deg yizri iqarben (alarmi deg iseggasen n 1980) uqbel ad « yenger » uxeddim-ines, acku widak lakked d ttidak it ixedmen muten, wwin yid-sen lḥirfa-agi. D-agerruǧ ger igerruǧen i ruḥen deg t’murt n leqbayel. Ladɣa taleɣt, neɣ aẓeṭṭa n tzerbiyin lakked iḥembelen…Ɣas akka an « neqqim » kan ɣef ugertil imi d wagi i d nebder. Agertil-agi ẓẓaḍen-t s yileẓwiyen n lḥelfa. D ttusna ay at laɛraḍ. Imdanen it yeẓẓaḍen zik nni ḥesbiten d-imusnawen, neɣ d-iselmaden n lḥirfa-agi. Ɣas akken ur ɣrin ara deg yiɣarbazen, sɛan tussna syes i qublen lḥif, yerna ɛacen s lḥirfat is-en-d ǧǧan leǧdud nsen. Tama n’At Ɛebbas, i d-yezgan deg unẓul n t’wilayt n Bgayet, tettwassen s-uẓeṭṭa n-igertyal. Yagi tuddar n: Tigrin, Ḥamda d At Wihdan i d-yezgan deg t’ɣiwant n Buǧlil. Lḥirfa n-ugertil deg tuddar-agi mucaɛ-it aṭaṣ, yerna ttwassen-en-t deg yal tama. Ayen yesneflin lexdma-agi, d lḥelfa yeṭṭuqten s uaṭaṣ deg tama-agi n’At Ɛebbas. Medden zik nni ḥemlen igertyal, ttɣimin neɣ gganen fellas-en. Ɣas akken qquren cwiṭ, maca lhan. Am ddaɛwessu, lḥirfa-agi truḥ d yimawlan-is, ur « tturiten » ara imeẓyanen. D ttagi i ttawaɣit yeḍran deg t’murt nneɣ. Ass-a, tuddar-agi d-abeḥri kan i yettṣuḍun deg zuqaq nsen-t. Kulec yuɣal d-aktayen (souvenirs) t’mektayen-ten-id yimɣaren. D-acu kan, tella yiwet n t’ɣawsa is ɛejlen « nger » n lḥirfa n-ugertil: Agertil n Plastik. As mi i d-t-yennulfa wagi, medden uɣalen ttaɣen-t-id acku yerxes. Deg tama-agi n’At Ɛebbas, ẓẓaḍen zik tiɣurasin n t’zizwa s lḥelfa. Tiɣurasin-agi sɛan-t tafekka iwumi n ssawal s tfransit « forme cylindrique ». Cebḥen-t dayen kan. Nufa deg taddart n Tigrin kra n tiɣurasin tiqburin yettufeṣlen s lḥelfa. Surfet-aɣ kan: D-ayen ur ttamen-en-t ara wallen; cebḥen-t dayen kan…Ah a lqum amcum s-anda i t tteddu-ḍ…?<span style="white-space: pre;"> </span>

<p style="text-align: right;"> Syphax Y. 

  
 Taẓrigt tis snat n usmel n tdukkliwin n Ayt Smaɛel i d-yeḍran ussan n sem 28 ed sed 29 deg ɣuct, d tin i nezmer ad d-nini tewwi-d akk ayen ttraǧun deg-s, ama d imsuddsen-is, at umussu adelsan, neɣ d takemmict n yimezdaɣ i iḍefren ahil. Imi segmi ttwasnubegten yinebgawen ass amenzu mettwal 14sr n tmeddit bdant ttbinent-d ssmamat timezwura n wazal n usihar-a. Dɣa syin akkin, yal yiwen yeḍfer abrid n tzeqqa n yilemẓiyen ideg ara ḥeḍren i talilt n uxxam n yilemẓiyen n Txerraḍt (Xerraṭa) akken ad d-tɛeyyen s taldayt send awal unsib n uselway n tɣiwant n Ayt Smaɛel mass Ɛebdun Nasir, lwaḥi ed kra n wawalen nniḍen n yinebgawen. Azal n sin n yisragen (sswayaɛ) aredqal, tebda tezrart n yisaragen-iskasiyen, mi yeɛfes ɣef usayes mass Metref El Ḥasen, i yellan d asemtar n urebbi (conseiller pédagogique) n yilemẓiyen, akken ad d-yawi yiwen n usarag ɣef «umussu asdukklan i uqeddic n tneflit tadigant». D timrac ɣer sdat yelfa-d wakud n usarag «tigawt tadigant akked, daɣen i yilemẓiwen», i d-iga umeɣnas ed uselway n Tdukkla Itri Adelsan n Uqbu mass Mulud Salḥi. Seld (mbeɛd) aḥric-a amenzu n yisaragen iɣef i d-yella ddeqs n uskasi, tella-d tegnit n usteɛfu i tfekka ed wallaɣ send ad yettwasemmed wahil n wass s yiwen n wurar adelsan i d-tga tegrawt n yilemẓiwen i d-yusan seg Leqser. Mi tessulles dayen, yettwasemmed uzekka-tuyen wahil tanezzayt s usarag wis kraḍ s uzwel n «d acu d aḥezzeb i wanwa aṭṭan n tgeẓẓal?», i d-yesken uduktur Anes Fateḥ, d amsujji n tgeẓẓal (Néphrologue) deg txerraḍt. Deffir usarag-a tella-d dindin tigawt n ugmar n yidammen i d-heggan s umɛiwen EPH ed EPSP n Txerraḍt. Syinna rǧan yimeḥḍar almi i d-tewweḍ tmeddit, lawan ideg bdan yiḥuna (ateliers) n usileɣ. Dɣa, d mass Fersawi Ɛebdelwahab i d-igan amezwaru-nni umu yefka azwel «ilemẓiyen ed temḥaddit taɣermant». Ad d-nesmekti belli netta d aselway n Ugraw Tigawt Ilemẓiyen. Aḥanu wis sin d mass Sadeq n Ayt Urbaɛ (Rebbaɛi) i t-id-yewwin, netta i yellan d anmazul (adjoint) n uselway n tɣiwant n Ayt Smaɛel. Yewwi-d Sadeq ɣef «umḍiq n tẓuri ed yidles deg tmetti tamsedrart». Ɣer taggara, d aselway n Tdukkla Tadelsant Adrar n Fad, mass Fares Bakkuc, i d-yewwi asentel ɣef «tetiknikin n uselḥu n tdukkliwin ed yisenfaren idelsanen». Yuɣ lḥal, am deg yisaragen, gren-d iman-nsen wid yettferriǧen s kra n tuttriwin neɣ n tektiwin. Mi yewweḍ akken wakud n tmeddit deg 17sr30, teqleɛ tegnit n waddal mi d-sneɛten yilemẓiyen n terbaɛt tanaddalt tabujadt n Ayt Smaɛel kra seg win mu qqaren Simo Hapkido. Syin ɣur-s, yeḥḍer uzayez i temlilit n ddabex yettferfiren sɣur yinaddalen n terbaɛt tanaddalt tabujadt Itri. Rnu kra akken, d tarkeft Tadukkli n Ayt Ɛisa n Uweqqas i d-yewwin yiwet n tceqquft n umezgun i yehwan i kra n yimferrǧen. 

 Mi d-tettqarab dɣa temdelt n usmel-a i iɛeddan akken ilaq, tella-d s tegnit n ucmummeḥ sɣur terbaɛt n yimseḍsayen Lewhama deg teɣzi n ddeqs n wakud. Ilaq ad d-nesmekti daɣen belli llant-d kraḍ n temzikknin deg teɣzi n sin n wussan n usmel: timzikkent ɣef usegmi awennaḍan ed unegmu idumen n mass Xaled Fuḍil, i yellan d ajenyur deg tnezduɣt ed wayen yerzan tamdint.. Timzikkent n wallalen n tensafart sɣur tdukkla «Tiɣri» n Ayt Smaɛel. Akked temzikkent tadelsant sɣur Tdukkla Tadelsant Adrar n Fad.

<p style="text-align: right;"> Mhenni Xalifi 

  
 Yella-d leqdic n wass-nni amezwaru 19 maggu 2017, deg uxxam n Yidles Mulud At Mεemmer n Tizi Uzzu.

 Tanmehla n yidles n lwilaya n Tizi Uzzu, d Uxxam n yidles Mulud At Mεmmer n temdint-agi d Umaruz-is n Azazga, Axxam n umezgun amniḍan Kateb Yacine, Tazeqqa n ssinima n Tizi Uzzu, s tallelt n waṭas n yimεiwnen yecban: Aɣerbaz amniḍan n tẓurin iffazen n Azazga, Tasqamut n leqdicat idelsan d wid n tẓuri, Asalay amniḍan n umeɣras, Tazeqqa n ssinima…atg, Suddsen-d ass-nni n sem d sed 19 d 20 deg maggu 2017, kra n leqdicat idelsanen swayes i d-smektan ass aɣelnaw n unelmad, tikkelt-agi, gan-tt d tajmilt i Mass Metiche Moh n Djerder akked Lhadj Ali Boulou. Yella-d leqdic n wass-nni amezwaru 19 maggu 2017, deg uxxam n Yidles Mulud At Mεemmer n Tizi Uzzu. Yebda usmekti-agi s wudem unṣib ɣef 9h00 s snat temsikniyin, yiwet akked tezrigin n yidlisen yerzan amezruy, tella-d diɣ temsikent n yimagraden n tɣamsa, tugniwin….atg. Ma deg tzeqqa tameẓyant n umezgun, yella-d usenɛet n yiwet tmezgunt s uzwel “Amjahed”, syin d yiwen n ucewwiq n trad, sɣur yinelmaden n uɣerbaz alemmas Derdar Said. Ma d inelmaden n uɣerbaz amenzu Laimeche Ali, cnnan-d tizlit-nni “El Allim Nour” neɣ “Tamussni d tafat”, syin d asefru s uzwel “Anelmad”, ɣer taggara uraren-d tamezgunt tameẓyant. Ma seg 11h00 d afella, llan-d wazal n 6 n yisaragen. Γef 13h00, yella-d wahil i d-senɛet Tiddukkla tadelsant “Ixulaf n Ǧerǧer” n lwilaya n Tizi Uzzu. Bdant-id s yiwet n tmezgunt yewwin isem “Lezzayer”, syin akin d taɣuri n yisefra, ɣer taggara d tarbaɛt n ccna n warrac imecṭah. Ma seg 14h00 d asawen, yella-d wahil n waddal sɣur talɣuɣa n n waddalen imenɣiyen n TiziUzzu, syin ɣer-s d aẓawan, ma ɣer taggara akk n was, tella-d tukci n yigerdasen n uttekki d kra n warrazen. Ma d leqdic i d-yellan ass-nni n ssebt deg Tneḍfert n uxxam n yidles Mulud At Mɛemmer n Azazga, yella-d akka: yebda usmekti-agi s wudem unṣib ɣef 9h00 s snat temsikeniyin, yiwet akked tezrigin n yidlisen yerzan amezruy, tella-d diɣ temsikent n yimagraden n tɣamsa, tugniwin….atg. ma seg 10h00 alamma d 12h00, yella-d usarag d tnagiyin n Mass Bounoura Ali, d aselmad yeffɣen ɣer tesɣimt, u d mmi-s n umjahed Moh Said Amendas. Ma ɣef 14h00 d afella, yella-d usenɛet n usaru n ṭrad, s uzwel “L’embuscade à Lakhdaria.

  Ghani Amazigh 

  
 Adfel yewten s leqsaḥ deg ugafa n t’murt, yaɛzel aṭaṣ n tuddar n tama n lɛarc n’At Ɛebbas. Imeččimen n wedfel yewḍen ɣer kra n 10 isantimitren deg tama-agi, yegzem akk iberdan yettawin ɣer tuddar n t’ɣiwanin n Iɣil Ɛli lakked Buǧlil. Tuddar-agi zgant-d deg yidurar yulin nnig n 600 lmitrat ɣef lebḥar, ɣef ayagi yessa wedfel dinna s waṭaṣ. Seg wass-nni n Larbɛa, abrid aɣelnaw wis 106, yettɛedayen ɣef t’ɣiwant n Iɣil Ɛli yegzem seg taddart n Aẓru alarmi d Buni, s wazal n 25 ikilumiṭren. Imḍebren n t’ɣiwant-agi yenṭarren aṭaṣ, ttruẓun asalu s walallen ilaqen, akken ad ldin abrid-agi akk d yibardan yettawin ɣer tuddar nniḍen. Ar ass-a, iberdan yettawin ɣer kra n tuddar deg t’ɣiwant n Iɣil Ɛli, mazal ɣelqen am El Qelɛa, At Sraǧ, Taẓla, Tabuɛnant akk d ttiyaḍ. Imezdaɣ kkaten ad rzen asalu sɣursen akken ad fɣen. Ma yella deg t’ɣiwant n Bujlil, llan-t krad n tuddar yenṭaren deg tiyita n wedfel-agi. Tigrin, Ḥamda akk At Wihdan abrid yettawin ɣer din yeɣleq, akka tura imi n ttaru izarigen-agi. D-acu kan, ɛla ḥsab yiwen yiles n t’ɣiwant-agi n Bujlil, iberdan « yettuneṭlen » sedaw wedfel ur ttɛeṭilen ara ad ldin. D-acu kan, tiyita-agi n wedfel t-begen-d belli tuddar n snat t’ɣiwanin-agi ur zmiren-t ara ad qablen-t ideflawen, acku ur sɛin-t ara allalen ! Asaḥmu, asewwi lakked d-uṣiweḍ ttuɣalen d-iɣublan imuqranen deg tuddar-agi. Aḥun a rebbi, tiyita n wedfel-agi ur ed ussi ara deg tallit n leqraya, wamma iselmaden d yinelmaden ur ttruḥun ara ɣer iɣerbazen nsen ! Aɣbel nniḍen icud tikelt-a ɣer tiqarɛatin n lgaz. Ussan-agi n wedfel yegred, deg tama-agi n’At Ɛebbas, cceda ɣef lgaz, imi medden ttqelliben ɣef tiqarɛatin n lgaz, yiwḍen ɣer 300 idinaren. Aṭaṣ n yimezdaɣ n tuddar ssaxdamen isɣaren akken ad sewwen neɣ ad saḥmun, imi lgaz ixuṣ dayen kan. Ayagi yerra-d ɣer wallaɣ n yimezdaɣ n lɛarc n’At Ɛebbas asutar n lgaz « de γille », i ɛeṭlen iseggasen-agi ineggura ur yettwaxdem ara.

<p style="text-align: right;"> Syphax.Y 

  
 Tiddukla n yimaεder d yemddukal-nsen n temnaḍt n Wizgan, ger tiddukliwin meqqren i iqedcen deg uḥric n tmetti di lwilaya n Tizi-Wezzu, id-illulen deg seggas n 2001, tger irebbi i uḥareb γef izarfan n yimaεdar sumata. Amecwar n tiddukla-agi d win γezzifen u dwin zeddigen, imi yal seggas tettnarni deg ayen yelhan, anda i tesbed deqs n yisenfaren s wazal-nsen, am uγarbaz n yimaεder (CMP) di temdint n Wizgan, axxam n tujya ilfayda n yimaεder d yemdanen yenxeṣen. Maca imḍebren n tiddukla-agi n imaεder sḥasfen aṭas γef iεewiqen d wugguren i izemren ad-xelqen laεḍil meqren d wugguren seba n yemḍebren n tγiwant n Wizgan i iεezmen akken aten-sufγen deg wexxam naγ lemqar n tiddukla i ṭfen s lqanun deg useggas n 2013 ar ass-a. Si tama niḍen sḥasfen aṭas imi ur d-sfaydin ara am tiddukliwin niḍen s lemεawnat id-tettak tγiwant ilfaya n tiddukliwin. I wesmekti, tiddukla n yimaεder d yemddukal-nsen n temnaḍt n Wizgan tjared 1216 n yimaεder i ittewfarqen γef 08 n tγiwanin, Wizgan, At-Zikki, Illulen umalu, At-Yeğğar, Ifiγa, Iεekkuren, Imsuḥal d swammaε. Γefugguren-agi merra, tiddukla n yimaεder, imawlan-nsen d yemddukal-nsen, gren-d tiγri seg ul i yemḍebren taεna temsalt akken ad-sifsen taεkkemt fell-asen, s tikci n ufus n tallelt akken i wata lḥal, i usebγes n tiddukla-agi i iqedcen γef izarfan n imaεder.

<p style="text-align: right;"> Islam Bessaci 

  
 Mebɛed ‘’Imeṭṭi n Bab Yidurar’’, ‘’Lkuraj n tyaziḍt’’, ‘’Mraw n tmucuha i yiḍes’’, d yidlisen-nniḍen s tutlayt talmanit, yuɣal-d Akli Kebaili s tmacahut-nniḍen iwumi yefka isem ‘’Afriwen ur nessafag’’. 

 ‘’Afriwen ur nessafag’’ d tamacahut n tyaziḍt i yeffɣen deg tmurt-is imi ḥettmen fell-as yimnekcamen i wakken ad tečč ibawen deg umekkan n temẓin. D tamacahut i d-yessawel umeskar s yixemmimen akked d tudert n tura. Xas ulamma tayaziḍt ttakken-tt medden d amedya n tugdi : win yekkren ɣer wayeḍ, ad as-yini tesɛiḍ tasa n tyaziḍt, meɛna Akli Kebaili iga-as i tyaziḍt-a tabɣest : tesseɣleb ɣef wuguren i d-temmugern akked yiɣersiwen, ladɣa, nettat d igider i yettwassnen d acengu n tyuzaḍ. Deg taggara, tuɣal-d armi d tamurt meɛna, amek d wacuɣer ? 

 Akli Kebaili yesɛa duktura deg tussniwin tisertanin daymi ara naf ticraḍ n tsertit deg tira-as.

 Tazwart s ɣur Kamel Nait Zerrad.

 Yeffeɣ-d udlis ɣer tezrigin L’Odysée, 2014.

<p style="text-align: right;"> Hocine.M 

  
 LEZZAYER TAMANEƔT – Taneɣlaft n Usegmi aɣelnaw, Nouria Benghebrit, tcar-d, ass n larebɛa deg Tmaneɣt, dakken ad tili tuddsa n tzizwert deg wayyur n yebrir i d-iteddun akken ad skecmen ugar n 28.000 iselmaden i kraḍ yeswiren n ulmad. ‘’Ad tili yiwet n tzizwert ass n 22 neɣ 23 yebrir i d-iteddu akken ad skecmen 28.084 n yiselmaden yerzan kraḍ wannagen n Usegmi aɣelnaw, aswir amenzu, alemmas akked yimineg’’, i d-tenna i tɣamsa Massa Benghabrit ɣer tama n yiwen n umyiger akked yecriken n tmetti n uḥric-is. Tenna-d dakken igerdas ara d-nessuter, timezzugin akked wahil n tzizwert ad ten-id-ẓergen ass n 22 meɣres ideg nella deg udeg n uɣlif (www.education.gov.dz). Ajerred i tzizwert-a ad yili seg 28 meɣres d afella deg wadeg(www.onec.dz) n tuddsa taɣelnawt n yikayaden n tzizwert (ONEC), i terna tenna-d. ‘’Mi rar yekfu ujerred, ad nefk asihar i yal amekki akken ad isers akaram-is’’, i d-tsegra.

<p style="text-align: right;"> APS 

  
 Akka, am yal tikkelt, tutlayt n tmaziɣt tettdeggir arraw-is s asenfali ama s timawit neɣ s tira. Taggara-agi, aḥric n tira yebda yettaɣ aẓar deg tmetti, ɣas akka ṭṭuqten fell-as yiɛewwiqen. Deg wussan-a yezrin, d Abdelnasser Rabia i d-yewwin adɣaɣ-is ula d netta I wakken ad yekki deg lebni n yiɣrem. Ilul deg taddart n Ccerfa i d-yezgan tama n usammar n Tubiret, Abdelnasser yessaweḍ ad d-iger s annar s yiwen n wammud n yisefra s wazal n 26. D adlis i d-yessufeɣ s ttawilat-is, yewwi-aɣ-d deg-s yiwet n terzeft anda yessukk tamuɣli-s ɣef waṭas n yiḥricen. D tayri, tin akken yeskenfen ulawen iwumi yefka azal meqqren deg yiḍrisen-is. Tikkelt ad t-naf yesḥassef, tikkelt yerfa neɣ ahat yegguma ad isemmeḥ. S yin, yezzi tamuɣli-s ɣer tudert n yal ass n umdan, anda ara naf “leɣrur n zman” yiwet n liḥala yettidir yal yiwen deg-neɣ. Dɣa, d yiwen n usefru i icudden ɣer waṭas n yisental iɣef d-yemmeslay umedyaz. Lezzayer, teṭṭef amkan deg wammud anda yesḥassef Rabia ɣef liḥala i tettidir, tin akken iwumi yessaram yal lxir. Am wakken daɣ yezzi ɣer tejmilin, tamezwarut yerra-tt i Lounis Ait Menguellet, anda yal afyir amenzu n tseddart yebda-t s yiwen seg tezlatin-is. D asefru i yessekfa s yiwet n teɣri mi d-yenna:” i lhedra-s kunwi cfu-t, yezga zeddig wawal-is.” Daɣ, yerra tajmilt-nniḍen i yemma-s d tyemmatin s umata, tidak yettaǧǧan lweḥc mi ara ɣabent. D acu kan, d lawan akka tura ad yili uwenneɛ deg tira n yidlisen i d-yettefɣen, imi nettwali tucḍiwin ggtent ɣas akka widak yessnen ad arun llan deg yal tama. 

<p style="text-align: right;"> Smail. M  

<div> 
  
 Yal taggara n useggas deg tegrest leqḍen medden azemmur , ad ruḥent twaculin akken ara d-yebdu yiṭij ɣer wayla –nsent akken ad leqḍent azemmur , ttruḥun yakk iɛeggalen n twacult abeɛda mi ara yelhu lḥal. Zzit n uzemmur telha d asafar yesejjiyen aṭas n waṭṭanen maca tewɛer i ulqaḍ , llan kra imukan ur nefris ara ttaččren d isennanen n yidmim , llan daɣen imukan i deg yella ugris ur wɛin ara iṭij , ɣas akken Leqbayel ttebiren awi-d kan ad tili ṣṣaba d lɛella n uzemmur telha. Alqaḍ n uzemmur d tagnit anida d-ttemlilint twaculin xeddment d tumert , yella wanida xeddmen tiwizi maca mačči am zik acku drus i sɛan medden n uzemmur ɣef zik. Lɣella n zzit teffeɣ aseggas-a seg 16 ɣer 20 litrat n uqenṭar maca wid yesnen tafellaḥt nnan-d drus ,imi zik anect-a ttawint-id deg uzemmur n lqaɛa mi ara t-id yeseɣli waḍu uqbel ad t-id-zwin ; ɣef waya lɣella n uzemmur txuṣ ɣef zik sebba n lexṣaṣ-agi d adfel d ubruri bu- tucar d-yewten deg yiseggasen-agi ineggura , ma d azal n zzit tuwweḍ dagi deg lemɛinṣra n uqbil , neɣ iɛeṭṭafen d wat yanni ɣer 700 idinaren i litra .Nesaram armud-agi n uzemmur ur stehzayen ara deg-s Leqbayel imi d armud d-ǧǧan lejdud-nneɣ tasuta ad tt-id teǧǧ i tayeḍ.<span style="white-space: pre;"> </span> <span style="white-space: pre;"> </span>

<p style="text-align: right;"> Zakia Ben yahia  

  
 Am yal aseggas, yal tamnaḍt neɣ tama amek tettqabal amenzu n yennayer. Deg Makouda, suddsen-d leqdic adelsan i lmend n usfugel n yixef useggas n yimaziɣen amaynut ‘’Yennayer 2967’’. D amussu asdukla n Tala Bouzrou i d-iheggan ass-nni n 12 deg yennayer 2017, yiwet n tmeɣra n ccna s wazal-is. Imi ccnan azal n 15 n yinaẓuren, gar-asen: Karim Khelfaoui, Karim Yeddou, Djilali Hamama, Dehmani Belaid, Madjid Fahem, Rabah Oultache d wiyaḍ. Tella-d daɣen “Tombola” ɣer taggara n tmeɣra-agi, i d-yellan deg unnar n uxxam n yilmeẓyenn Tala Bouzrou, i yetabaεen ɣer tɣiwant n Makouda. Ula deg Ouaguenoun, yella-d usfugel n tewwura n useggas 2967. D tiddukkla Tadelsant “Uqeṭεan n Uqawej” n taddart-agi n Uqawej, i itabaεen ɣer tɣiwant n Ait Aissa Mimoun. D ahil d amerkanti i yettwaxdamen, sɣur tiddukkla-agi deg wass-nni ahad d amhad. Ass amezwaru, 11 deg yennayer 2017, xedmen deg-s timsikent n wayen i d-yeğğa d wayen yettwarun ɣef Bessaoud, deg uxxam-is yellan deg Uqawej. Llan-d, daɣen, tiyaḍ, n wallalen d tɣawsiwin tiqburin, deg uxxam n tiddukkla-agi. Ma deg wass n 12 deg waggur n yennayer, xedmen aṭas n temsikniyin, gar-asent: iselsa, tiqneddurin, unnuɣ, talaɣt, taklut, allalen iqburen…atg. Yella-d, diɣen, usersi n tmeqqunt n yijeğğigen ɣef sbaḥ n wass, ɣef uẓekka n Bessaoud Mohand Arab, yettwamḍelen dinna. D tinagiyin ɣef tudert-is d tiktiwin-is. Mebla ma nettu tikli (carnaval) n Ayrad, deg tlemmast n taddart, xedmen diɣen, ɣer tmeddit n was, temsizzelt n uyaziḍ. <span style="white-space: pre;"> </span> <span style="white-space: pre;"> </span> 

<p style="text-align: right;">  Adaoun Abdelghani 

<div> 
  
 Win iɛetben yettnall id yeqqar wanzi. Lemtel id newwi yebna ɣef llsas werǧin yeskaddeb–it lawan. Ayen id wekkden ɣef tidet n wawal-agi d ayen nettwali deg annar n usnulfu adelsan ɣef kra n yelmeẓyen n tmurt n leqbayel. Taḥejjurt ɣef tayeḍ, asɣar ɣer wayeḍ iswi yellan d awezɣi yettuɣal d d tilawt. Gar isalen yessefṛaḥen nezzeh d afran u usaru n Reda Amrani «mi ara d ḥekku targit» akken ad yettikki deg tafaska t-is tesɛa n isura n tmaziɣt ara d yilin di tmurt n Lmaruk deg tamdint n Agadir deg tettili timsizelt ɣef warraz “ Isni n wewṛaɣ” . Tafaska-agi ara idumen azal n xemsa n wussan ( si 2 unbir alamma d 6 unbir 2015) d ttin deg ara ttikkin aṭas n isura( ama d isura iweẓlalen neɣ d isura ɣezzifen) id yekkan si yal tama n tmurt n tmazɣa . Tadwlit-agi t-is 9 a ttili diɣen d tajmilit i umsufeɣ amaruki Hakim Belabes akked tamsufeɣt tatunsit Salma Baccar. Ɣer tama n tfaska-agi aṭas n isurag ara yilin akken ad sefrurin liḥala deg yella sinima amaziɣ s-umata . Mačči kan d-aya, imi asaru n Reda Amrani: «mi ara d ḥekku targit» yettwafren diɣen akken ad yettikki di tadwilt tamezwarut n tfaska tagraɣlant n Sinima Amaziɣ n temdint n Casablana dima di Lmaruk . Tafaska agi ula d netta-t a tt-dum azal n 5 wussan ( si 6 alamma d 10 deg aggur n unbir). Xudi Reda Amrani yelha amecwar deg aḥric-agi n sinima. Asaru- ines : «mi ara d ḥekku targit» d tajmilt i sin icennayen n tmurt n leqbayel Slimane Azem akked Salah Sadaoui. Leɣzel n usaru yebna ɣef taqṣit n yiwen weqcic “Fahem” id yekran gar tawacult n inaẓuren. Bab-as yella ixeddem timesllalin ( marionettes) yerna ixeddem ticqufin s teslatin –agi n usɣar i warrac imecṭaḥ. Bab-as n Fahem yeffer ɣef mmi-s yak ayen-nni. Yiwwas (deg ass n umulli-ines) Fahem ad yeldi tawwurt iɣelqen ( tazeqqa anda ixeddem baba-as timesllalin-nni) dɣa ad yedlu ɣef tidet yellan. Di ccaw ad yekcem tizrugin n tirga, tirga ara t-yawwin tmurt inaẓuren. Din ad yemlil akked tigejda n ccna n teqbaylit am Slimane Azem akked Salaḥ Sadaoui.<span style="white-space: pre;"></span>

<p style="text-align: right;"> Ait Slimane Hamid  

  
 Aṭas i yurǧan amaynut n Zedek Mulud i wayyur n ɣuct iɛeddan akken dɣa i aɣ-t-id-yenna netta s timmad-is. Deffir n « D abrid kan » ihi, iseɣrez (album) amaynut i izewwel « Asderfef », yella yetturaǧu i 20 seg wayyur n ɣuct 2014, d azemz amezray, imi d-yesmektay amulli n uswir n Sumam 1956. Maca, ɣas yewwi-d tili ahat yeffeɣ-d imir-nni, tilufa llant mgal anect-nni. Meḥsub ur lḥant ara yakk am wakken i ten-yessarem win i terza taluft. Dɣa deg umagrad-a ad d-nefk tasebba n uɛeṭṭel ed wayen  yeqqnen i ɣur-s. 

  Ur yemsefham ara akked umaẓrag  

 Zedek  Mulud mačči d menwala, ilaq ad t-id-nini. Amaynut-is urǧan-t ama d wid i t-iḥemmlen, neɣ d wid iḥemmlen aẓawan s umata. Maca atan ziɣ, ula d inaẓuren imeqqranen la d-ttmagaren ugur deg tmurt-nneɣ. Ɛlaḥsab isallen i d-nelqeḍ ihi, ur yemsefham ara unaẓur akked umaẓrag-is (éditeur) ɣef ssuma taneggarut s wanect ara yezzenz aḍebsi-ines. Aneggaru-a, akken nesla i kra n tukkisin deg internet, daɣen akken snagayen wid i as-yeslan, ad yili gar yiḍebsiyen igerrzen i yexdem segmi yuma (yebda) ccna. Ɣef waya, nettmesteqsay ɣef wamek almi i d-yella ugur-a. Acku, wis ɛni lemmer Zedek Mulud d acennay kan n tmeɣriwin i uhuzzu n wammas, amek ara yili waddud n yimaẓragen mara bɣun ad t-siẓergen. D tidet, ula d  amaẓrag d amzenzu, ula d netta seg tama-s yugad ad yexser ɣer taggara, skud yeṭṭuqqet yiwen n ccɣel i icewwlen akk inaẓuren, wayi qqaren-as : asɣendef (piratage). Lamaɛna, akken yebɣu yili, snat n tamiwin-a ameskar-ameẓrag yessefk tili gant kullec bac ad yili umtawa jar-asent, acku ayen merra ɣef nettmeslay ayen d imal n tezlit tazwawt.

  Yettxemmim ad d-yesnulfu tiẓrigin i yiman-is  

 Seld ayen akka i as-yeḍran almi yettwaḥettem ad yessexreb ahil n tuffɣa n walbum-is, Bab n tezlit « aderwic » yettxemmim seg wul tura akka ad yesnulfu tiẓrigin i yiman-is iwakken ur d-yettemlil ara ugur am wa ɣer sdat. Ihi, dima ɣef usiḍen n yiwet n teɣbalut i t-iqerben, ma yella ur yessemres ara tikti-a tamezwarut, anaẓur iɛewwel ad yesuffeɣ ɣer ssuq amiran-is s yidrimen-is. Wamma aheggi, ed tukkfa n usekles, akken i t-id-newwi deg wayen iɛeddan deg Uɣmis n Yimaziɣen, Zedek Mulud yella yekfa asekles acḥal-aya imi yezga deg ustudu ssbeḥ meddi, i yiwen n yiswi: ad iwennaɛ aqeddic. Ihi tura, deffir laɛtab, mazal kan ad d-yeffeɣ i tnezzut. D ayen ara yeǧǧen azayez-is ad yesber cwiṭ alama d taggara n useggas-a deg nella, neɣ ma ulac, ma iḍul maḍi maḍi, i tazwara n useggas ara d-ikecmen 2015. 

  Ar melmi aɣilif-a n usiẓreg? 

 Ugur-a n usiẓreg atan yeqqel d lmeḥna tamezwarut n umekar, ama n tira neɣ n ccna. Dɣa ugur-a ansi i d-iɛedda Zedek Mulud iɛedda-d fell-as yakan Crif ḥamani maca akken nniḍen. Yuɣ lḥal d tin ay tamentilt tamenzut i t-yeǧǧan ad yeffer annim-n d akud seg umaḍal n usufeɣ. Dɣa mi d-yuɣal s yiseɣrez mu isemma « Ɣur-k ay ul » yenna-d deg usarag i tɣamsa dakken imaẓragen llan zdeffir n uɛeṭṭel-ines, acku nutni ur t-steqsayen ara, netta daɣen ur iḥemmel ara ad ten-yenced iwakken ad yessinef i wuguren-a gedged n umsegzi. Ɣef waya, taluft tuklal asteqsi: sanda akka teddun tẓuri ed yidles deg tmurt-a? 

 Skud ameskar ur yettemsegzay akked umaẓrag, ur yettgerriz ugemmuḍ. Ma nemmeslay ɣef tira, s ssenf-is yemgerraden. Atan aṭas n yimyura i yettarran ad suffɣen seg tjibet-nsen. Wayi acku ur as-tehwi « tmeḥqranit » deg i d-yeɣli, anida uqan aṭas yizerfan-is s yisem-is d ameskar, skud yettalas kan 10 % seg takkit, rnu ɣer-s, aqqayen n ugatu n usiẓreg (contrat d’édition) kkaten-t ɣer uqaɛ, am umagrad wis 3. Deg waya, yessuham daɣen yesseḥzan waddad n umeskar i yessidiren tamussni deg ukaɣeḍ, ur ixemmem ḥedd lemmer ad yeḥbes tira acu ara yeḍrun. Aẓawan d yiwen-is, aɣilif agaɛmir n yinaẓuren n ccna deg tallit n tatrara d aɛiwed i yiḍebsiyen berra i usaḍuf (lqanun), neɣ lpirataj. Tasenselkimt teggra-d tettwaɣlet ɣef uzref n wayeḍ. Ager dayi aḍebsi ad ak-d-yefk ma yehwa-ak alef n yineɣlan (copies). Dɣa d ayen i yerran icennayen ɣer tesga n layas. Aredmani, ixxamen n yizerfan n umeskar deg umaḍal merra ilaq ad walin ɣef taluft-a n yimyura ed yinaẓuren icennayen. Acku ma tsemmed akka, taẓuri ad temmet, ma temmut tẓuri ad temmet talsa, imi aɣref war taẓuri ur yezmir ad yili. 

<p style="text-align: right;">Mhenni Xalifi  

  
 Ass n wid yemḥemmalen, ta tettwali-t d ass n lferḥ ,wa yenna-k d targit kan ,wiyaḍ ttwalint d ass n rbaḥ. Llan wid ur tessinen ara maḍi .Lḥasun, tamuɣli fell-as temgarad, ad yeqqim kan, ulac win ur tenbic ara tayri, neɣ am wakken qqaren Wat zik :”ulac ifer n ṭejra ur ihuz waḍu’’. Yal wa amek i tt-yedder. D amɣar d tamɣart, d ilemẓi, d tilmeẓiyin, wa yewweḍ lebɣi n wul-is, wa mazal nnuba-s, wayeḍ teǧǧa-t gar yiberdan. I wakken ad d-nawi s ttbut ɣef waya, nesteqsa kra n medden, ldin-aɣ-d ulawen nsen.

  Zahir (22 yiseggasen) 

 ‘’ Ma d ilindi kan d ssaḥ. Ddurt uqbel, nekk ttheggiɣ-as. Idrimen-iw akk serfaɣ-ten deg yiwen wass , qqareɣ-as awi-d kan ad tefraḥ temdakelt-iw. Ma d aseggas-agi qqimeɣ-d weḥdi segmi nemfraq. Dɣa, ad d-yeqqim kan d ass n usmekti…d targir kan’’.

  Belqasem ( Bab n la pézziria) 

 ‘’ I wacu lekteb, nekk ɣer ɣur-i, d yiwen n wass i nettraǧu s ccuq axater yettili ixeddim, ttaččarent akk ṭṭwabel s les couples, nlehhu-d yid-sen akken ilaq, awi-d kan ad sɛeddin ass-nsen akken ilaq’’

  Nadiya d taselmadt   

 ‘’ Nekk ɣer ɣur-i d yiwen yifen ussan n ddunit, ulac d acu yifen tayri , amer bnan wassaɣen yettilin gar urgaz d tmeṭṭut, bnan ɣef tayri , tili, ur ttilin ara inebran. Ilaq ussan akk, am wass-a. Ilaq ad yuɣal 14 di furar jour férié..oh..vive tayri’’

  Sonia 18 n “yiseggasen” 

 “ Telha tayri , ma yedder-itt bab-is d tufiret , ur iɛellem ḥedd s yis-s, ad yedrem kulec , ulac d ass n jeddi Sain Valentin ad yeddu”

  Brahim (39 n yiseggasen ) 

 “ Awal-iw ɣef QSaint Valentin: ini-asen yella yiwen anda i tt-iger teqqur. Yettnadi ur yufi, ur yeẓri ayɣer?Ass n Saint Valentin di 2005 i d-yufa tameddakelt-is d yiwen-nniḍen.Dɣa deg wass-nni yekreh 14 di fura. Qeg yimir mi d-yewweḍ wass n Saint Valentin, ad d-mektiɣ lkerh-inu’’.

  Dda belɛid (75n yiseggasen) 

 ‘’ Ad ak-iniɣ tidet kan: Dadda-k Belɛid, mačči am yimɣaren-nni i ak-yeqqaren akken d lɛib tayri. Nekk s lǧil n zik teḍra-aɣ akken i as-yenna wuccen :’’yetbaɛ semmum-it’’.tifem-aɣ s lǧil n tura, kunwi meqqar teddrem tayri , mačči am nekni ad tt-taɣeḍ ur tt-tessineḍ, dommage ɣef wass-agi n Saint Valentin yeqqim almi nejba di leɛmer, yejba-d ɣer tmurt-nneɣ.’’

<p style="text-align: right;"> Yesteqsa-ten Brahim Benhamouche 

  
 Deg temsizzelt  tis snat n warraz Belɛid At Ali d-tesnulfa Tiregwa, Tisebeddit Takanadit   i Tmaziɣt , ufrarn-d  tlata n yimyura gar 15 yettekkin.

 Arraz amenzu isaḥ-d i umeddakul nneɣ aneɣmas  Mhenni  XALIFI, s tullist “Tafrara tamezut», wis sin i umeddakul Malek HOUD, s tullist  “Tauru n tasa»,arraz  wis tlata i temsiwt Nasima XUXI, s tullist “Yir taggara”. 

  
 Tanaẓurt-nneɣ Aldjia, tettwassen d lal n uḥulfu, d mm taɣect i d-ineṭṭqen awal s rruḥ. Ɣas d tin iḥemmlen awal deg tezlit aṭas, maca temmeslay-d deg tdiwennit-a ɣef kra n temsal. Gar-asent aḍebsi-ines amaynut i d-iteddun.

  Aɣmis n Yimaziɣen: amek tettili Aldjia akked tẓuri? 

  Aldjia : nekk d tẓuri akken i aɣ-mazal neddukkul kan. Tugi ad iyi-tebru, nekk ur zmireɣ ad tt-ǧǧeɣ. Ufiɣ iman-iw aṭas ɣur-s ɣas xedmeɣ d yimedyazen i tt-yettcebbiḥen.

  Tɛeddaḍ deg ustudyu, mmeslay-aɣ-d ɣef umaynut-a i d-tettheggiḍ? 

 Aseggas-a, mi kecmeɣ ɣer ustudyu, xedmeɣ s leɛqel-iw imi ttruḥuɣ, ttuɣaleɣ gar Paris d Tmurt. Ur zmireɣ ad qqimeɣ di tmurt nnig 30 n wussan. Tazwara d tayemmat. Deg-s ṭam (8) n tezlatin s yisental yemxalafen. Snat n tezlatin d timaynutin, d tijmilin i Meɛtub Lwennas d Muḥya. Yiwet n tezlit en duo avec Slimani, d afennan aqbur. Ad as-iniɣ tanemmirt d tameqqrant, ad yesseɣzef Rebbi di leɛmer-ines, di tezmert d talwit. Lhiɣ d tezlatin n yiseɣrez, ladɣa snat iwumi ɛawdeɣ, bedleɣ deg-sent asentel.

  I melmi ara d-yeffeɣ ɣer ssuq? 

 Tura yewjed. Ufiɣ amaẓrag, nemsefham, ad t-id yessufeɣ akken iwata. Ayen-nniḍen ɣef yiseɣrez, ad t-teẓrem di unbir mi ara d-yeffeɣ.

  Nessen-ikem tcennuḍ aṭas ɣef lmeḥna n tmeṭṭut. D acu i d awal-im ɣef wannect-a? 

 Tazwara, nekk d tameṭṭut, ẓriɣ d acu d lḥala-nteɣ. Ẓriɣ i tettidir tmeṭṭut, ladɣa taqbaylit. Ala nettat i yeẓran lḥala-s, ala nattat i ara yecnun ayen ttḥusunt tid i tt-yecban, d wayen ttidirent. Nekk skud d tameṭṭut i lliɣ, d nekk i ara iḥudden ɣef yizerfan-iw. Ala tameṭṭut i yettnaḍahen ɣef wayen icudden ɣer tmeddurt-is. Ala nettat i teɛna temsalt. Qqaren » Ur yeqriḥ ḥedd usennan ala aḍar i yeddan ḥafi ».

  Telḥiḍ-d amecwar ɣezzif deg wannar n ccna. Ar tura, tettuqenɛeḍ s wayen akk i d-tefkiḍ i tezlit tazwawt? 

  Bdiɣ ccna d terbaɛt n Djurdjura deg useggaz n 79. Ur qqimeɣ aṭas yid-s, imi tella-yi kan d tazwara n tikli akken ad tt-semmdeɣ, acku nekk bɣiɣ ad cnuɣ weḥd-i. Qedceɣ aṭas d Fahem Muḥ Sɛid, Ayt Meslayen, ad yesgunfu di talwit, Ayt Mengellat. Daɣen, lḥiɣ-d amecwar i yiman-iw. Anaẓur, d acu i d-yefka, ad d-yini ur d-fkiɣ ara. Yal mi ara d-nefk, mazal nebɣa ad d-nernu ugar. D awezɣi anaẓur ad yeɛyu deg wayen i d-yefka, dima ad yeqqar urɛad ssawḍeɣ, mazal ur d-nniɣ kullec, mazal yella wayen ixussen. Llan kan kra n wid i iḥemmlen ad ttzuxxun, wid i izemren ad ḥettben wḍen. 30 n yiseggasen segmi bdiɣ ccna, werɛad qennɛeɣ iman-iw deg wayen i d-bdiɣ. Ḥemmleɣ ad cnuɣ, ḥemmleɣ Taqbaylit, cniɣ mazal ad cnuɣ, nniɣ-d mazal ad d-iniɣ.

  Kra n ttiɛadat n ccna ɣer sdat? 

 Akken ad yewjed umaynut, ad nettheggi wayeḍ. Ttaruɣ isental, sxerbiceɣ akken zemreɣ. Ttawiɣ-d ɣer wid ixeddmen tamedyazt, sɣur yinaẓuren i yettarun Taqbaylit . Deg yiseɣrez-a aneggaru, d leqdic n terbaɛt akked kra n medden. Ur ttwacqiɣ ara ad t-id-iniɣ, yal yiwen d acu i d-yefka d aẓawan, neɣ d imeslayen. Fkiɣ leqdic i waṭas n yimdanen.

  Tanemmirt ɣef wayen akk i d-terriḍ. D acu tebɣiḍ ad t-id-ternuḍ? 

 Ad d-iniɣ azul d ameqqran i wid yeqqaren aɣmis-agi s teqbaylit, d wid i t-yettarun i as-yettakken afud. Tanemmirt-im a Kaisa imi i yi-d-tefkiḍ isteqsiyen. Ǧǧiɣ-am lehna d talwit.

<p style="text-align: right;"> Testeqsa-tt: Kaisa Khalifi 

  
 Di leɛmer-is ass-a 61 n yiseggasen limer ur d-teɛjil γur-s ! Tedra-as amzun akka i tt-iwala di targit.

 Yak yenna-t-id-d iseggasen uqbel, mi yecna :

  «Ass-agi lli&amp;gamma,; azekka wissen, Nniγ-d ayen i zriγ d wayen i ttwali&amp;gamma,; Cfut di terga ma γli&amp;gamma,; D anza-w ara awen-d-yessiwlen !» 

 Di tala Bounane i as-d-wwint akal ass n 25 di yunyu 1998, di tuγalin-is s axxam ukkud tmeṭṭut-is Nadia d snat n teslifin-is. Iɛdawen n tudert qurɛent anda akken ur yettizmir ad yeslek, γas ulamma yerra γef yiman-is, maca abruri n ṛrsas i d-yuragen fell-as yegla s terwiḥt-is. Yuzzar lexbar, tenhewwal tmurt n Leqbayel, zzant taswin, yettuqqet usnunnec γef tmettant-is, wid i t-yenγan, acimi i t-nγan…Lḥasun, wid i iḥemmlen Lounes tejreḥ tasa-nsen, ḥsan dakken d awezγi ad d-ilal win ara t-id-yecbun, win akken yeddren s tissas. Yak yenna Lounis AT Menguellet deg wawal-is :

  «Tirrugza ur tuḥwağ aɛeggeḍ, Ma ur tt-id-tewwid mi ara d-tlaled, Ur tettnuzu di leswaq» 

 Segmi akka i iruḥ Lounès, tizlatin-is neddhent di yal amkan, anda yedda umdan ad isel i ssut-is yettbeɛziq. Ahat ṭṭfent yal tama, almi ula d tasuta-nni ur as d-necfi ara tsell i tezlatin-is. Yal 25 di yunyu, abrid yettawin γer At Dwala, ur yettneqdiɛ ara s tkeryas d lkiran. Iqbayliyen, rezzun s azekka-s, ttarran-as rreḥma, almi yuγal yugar lemqam. Aya, yettbeyyin-d acḥal ceffun yimdanen i lxir, imi Matoub d win yextaren tama n yigellilen, am wakken i t-id-yenna : « Nekk si ssenf n yimeγban. » Ma nezzi-d tamuγli γer ttawilat n usiweḍ, d lkiran, d ifurguten neγ ahat d tikeryas, aṭas seg-sen kesben tteswirat n Lounes i iɛelqen s ttnefxa, i wakken ad d-inin : « Ulamma yemmut, mazal-it yella. » Da i newweḍ s awal n Ccix Muhend U Lhusin :

  «Yella walebɛaḍ yella, ulac-it, Yella wayeḍ ulac-it, yella» 

 Akka, Lounes seg wid ulac-iten maca yella, imi tizlatin-is akk d timsirin, tteḥwiğin-tent medden di yal taswiɛt. Di ddiq, ttafent medden, ilmeẓyen labeɛda, imi yezga yettarra-d i tiγri, ur yelli seg wid yettγurru udrim. Di lawan n leḥris, yella-d di lmendad di taddart-is, yettɛassa am netta am medden γef nnif d lḥerma. Ayen akken i ttxemmimen medden di tuffra, ahat d tugdi, netta iqerra-it-id s uzday n lqedd. Ma d wid yeffγen lufeq n Teqbaylit, ur asen-yeğği ara, igezzer, irennu deg-sen, imi γur-s Taqbaylit ur tettnuz ur tettwarhan. Dγa d Taqbaylit-a iwumi yettarra azal di yal tizlit, yessaweḍ, achal n tikkal, yessukkes-d atas n yimeslayen si fennu. Isefra-s zḍan, ṛessan deg yiwet n tγessa ara yilin d tigejdit i tudert n tutlayt d yidles amaziγ. Ur yezmir ḥedd, ad yenkerr amecwar n Lounes, abrid-nni yessan d isennan, yernan iɛedda-t ḥafi. Aniwa ur necfi i taluft n tuber asmi akken i t-fetkent xemsa n tersasin, neγ tadyant n 94 mi yesɛedda 16 n wuḍan deg yifran n yirebraben, almi tegla-as tis tlata. D aqerru n lmeḥna, yerna yenna-t-id deg tezlit-nni :

  «Asmi i d-luleγ d ass amcum Deg ufus i d-kemseγ lehmum Akken ur i yi-ttixxiren ara» 

 Limer ad imuqel umdan ayen akk i yexdem, ayen yecna d wayen yesɛedda, ad d-tiniḍ yedder lqern, maca deg 42 n yiseggasen yessaweḍ igmer-d agerruj yecban wagi i d-yeğğa. Am wakken i d-nebder di tazwara, dakken Lounes amzun akken yettwali ayen ara yeḍrun yid-s ɣer sdat, imi deg yiwen n usefru ur yecni ara yakan, i d-nekkes seg udlis yura Yalla Seddiki : « Lounes Matoub, mon nom est combat », ad naf :

  «Ad lehhuγ ttaggadeγ Dayen ad nefleγ Anda akken ğğiγ tacriḥ-iw Tikkelt-a ma deg-s brettxeγ Ur d-ttensareγ Ad ruheγ s lqedd-iw Ayen akk ɛzizen ḥemmleγ Deffir ad t-ğğeγ Imi d nekk i d axsim-iw»  

  M. Smail 

  
 Taddart icellaḍen, d yiwet n taddart gar tudrin n Yilulen n Usammer di tama n Uqbu, aɣir n Bgayet . Di tama n ugafa, qublen-tt-id tudrin n Yillula Umalu.

 Ma di tama n unzul d taddart n Mliḥa, akkin i wasif di tama n usammer d tudrin n tɣiwant n Yiɣrem”At Amar uzeggan akked d tzaɣart”, ɣer umalu d tudrin N lɛerc n uzellagen.

  Aɣerbaz n tussna deg useqqif n ṭṭmana di lqern wiss 19 

 Si zik i yella yiwen n useqqif iwumi qqaren Afrag n ṭṭmana, yella deg-s yiwen n uɣerbaz anda slemden di lqern wis 19 aṭas n tussniwin, yecban tafelsafit akked tunsna n yigenwan. Aya s lmendad n Mohand Said Acellaḍ. Atas n yimussnawen n tsekla i d-yeɣran dinna icuban Lbacir Ibrahimi, am wakken daɣen i tella yiwet n temɛemmart ideg i d-ffɣen waṭas n ṭṭelba. Tella zik dinna yiwet n temkardit tameqrant, maca di lawan-nni n tegrawla serɣen-tt lɛesker n Fransa. Ma d tura, yeqqim-d kan lakul-nni d aktay i cfawat; rezzun-d ɣur-s medden seg yal tamnadṭ, ttzurun-t. Zyada ɣef waya, sεan yiwet n lεadda yimezdaɣ n taddart n Yicellaḍen: Akken ur d-tetteffeɣ ara teslit neɣ ur d-tkeccem ara alamma tεedda-d deg Ufrag n ṭṭmana.

  Tajmilt i yimeɣrasen n tegrawla n 54 

 Ass-nni n 19 di ɣuct, taseqqamut n lɛeqqal n taddart n Yicellaḍen s lemɛawna n yimḍebbar n lewzin n Summam Lewnis n udrum At Hmiṭuc, rran tajmilt meqqren i yimeɣrasen n taddart. Ṣeggmen timeqbart, bnan axxam n umezruy anda rsen-t ttsawar d yimagraden i d-yettmeslayen ɣef wayen yeḍran di taddart n yicellaḍen di tegrawla n 54. Ad d-nesmekti d akken taddart n Yicellaḍen tefka-d aṭas n yimeɣrasen di traḍ n 1857 , imi aṭas i yekkin deg umennuɣ -nni n unebdu 1858 deg ugni n Tizi i d-yezgan ɣef tilist metwal adrar n At Aɛziz i d-yellan deg Yilulen n Umalu di wilaya n Tizi Uzzu. Ɣer waya, ur ntettu ara ameɣras n tugdut Karim Sidhum yeɣlin di tefsut taberkant 2001.

  Tulya n Uxxam n yidles n taddart 

 D tikkelt tamezwarut i deg ara yili yiwen n uxxam icuban wagi di taddart n leqbayel imi d taddart ara yesseduwen kan lumuru-ines . Yelli tiwwura-s s wudem unṣib ass-nni 19 di ɣuct i lmend n usmekti n tɣerɣert n Ugraw n Summam 1956 i d-yellan di temnaḍt n Summam deg Yifri n Uzellagen . Axxam-agi, llan deg-s akk wallalen i iwulmen i leqdic n taddart : ama d idles, addal neɣ aheggi n tmeɣriwin. Yettwabna uxxam i Wat taddart, sɣur imḍebbar n lewzin uyefki Soummam, imi netta yakan d mmi-s n taddart. Di taggara n tirza-nneɣ, nemlal kra n yimezdaɣ mkul yiwen amek i d-ibeggen lferḥ-is:’’ S wallalen-agi i tesɛa taddart, nessaram ahat kra n wass ad d-nebnu kra n tfaska ara yesnernin di ccan n yidles amaziɣ s umata ‘’ i d-yenna Zahir loubar d aɛeggal n tdukkla n taddart.

  B. Ben. 

  
 Taddart n At Mizar, qqaren-as daɣen, At Sidi ḥend Waɛli, d taddart tamecṭuḥt, tezga-d ɣer yidis n taddart n Yiḥiṭusen di tɣiwant n Buzgan. tsɛa azal n 500 n yimezdaɣ.  Taddart-agi mechuret s yiwen n lwali i yesɛan leqder d ameqran. Yessen ddin azedgan, yesɛa ṣṣwab akked tmusni. Ilmend n waya ttzuṛunt yimdanen. Xas ma ass-a yemmut, mazal yeqqim-d yisem-is deg umezruy n temnaḍt-agi. Ma yella win yeqqes uzrem, ad iruḥ srid ɣer taddart n At Mizar, as- d-yesslef walbaɛḍ deg yimezdaɣ-is, s wakal n Sidi Musa, deg umḍq-nni deg-i yettwaqqes, dayen as- yekkes uqreḥ. Ad yini kan deg wul-is:&lt;&lt; A Rebbi deg leɛnaya-k, ssufeɣ aqraḥ deg umdan-agi&gt;&gt;. Din din ad yekkes uqraḥ.

 Mmeslayeɣ d Mass. Ḥanafi ALILI, yiwen deg yimezdaɣ n taddart-a yenna-d: &lt;&lt;yiwwas, Sidi Musa iruḥ ɣer  teẓgi iwakken ad d-yezdem isɣaren. Imi ifuk asqucceḍ, yemmekta-d belli ur yewwi ara amrar s wayes ara d-icudd tazdemt-is. Iwala azrem yettecrurud-d, imi d-yewweḍ ɣer ɣur-s yeṭṭef-it-id yenna-as : &lt;&lt;yefka-k-id Rebbi s waswa, ak-xedmeɣ d amrar, ad cuddeɣ s yess- tazdemt-iw&gt;&gt;. Dɣa icudd tazdemt-is, ibubb-itt s axxam. Deg was-nni uɣalen izerman ur tteqsen ara deg wakal-nni n Sidi Musa, di taddart n At Mizar.

<p style="text-align: right;"> Bussaɛd  Ḥemmar  

  
  Isufar 

 3 n wurawen n uren alemmas, 3/4 n lkas n zzit uzemmur, 3 n tmeqqunin n nneɛneɛ, 2 n tbeslin, timeqqranin, Lmelḥ.

  Aheggi 

 Sexleḍ iferrawen n nneɛne, lebṣel akked lmelḥ, teẓmeḍ-ten i wakken ad d-tekkseḍ iẓmi-s. Err iqecran i d-yeggran deg tḍebsit, ternuḍ-as awren-nni akked lmelḥ. Sexleḍ-iten akken iwata, txedmeḍ taṭiṭuct deg tlemmast n urekti, tesmireḍ-as zzit-nni. Syin, teslexseḍ arekti s yiẓmi-nni n nneɛneɛ akked lebṣel, ternuḍ-as aman i wakken ad yishil i lxedma. Skur arekti-nni tezzuzreḍ-as ciṭ n uwren. Err arekti d tiqrisin, tebḍuḍ-tent d timkuzin. Seḥmu tameqlit, teslexseḍ-tt s zzit n uzemmur. Terreḍ tirbaɛtin-nni ad wwent azal n 15’ seg yal tama. Tzemreḍ ad t-ččem akken yeḥma neɣ d asemmaḍ. S tezmert-nwen.

<p style="text-align: right;"> Sɣur Daya  

  
 Tasnawit n yimeɣrasen Uğeddi i yellan di tɣiwant Ukeffadu, thegga-d, am yal aseggas, leqdic adelsan i usfugel n useggas amaynut n yimaziɣen 2967. Leqdic-a, yella-d s ddaw n tallelt n tesmilt n tuddsa ‘’School Espoir’’, aɣerbaz usirem d tagrumma n yinelmaden d yiselmaden , dɣa, ḥerklen-d ahil d aččuran , anda i d-yella ass n amhad (lexmis) 12 deg yennayer 2016, d ass ilelli i urmud-a. Tanzayt, tella-d temsikent anda llan sin n yinaẓuren i ixeddmen di tẓuri , neɣ taklut , d inelmaden , d ilemẓiyen gar-asen ‘’ Zouaoui Sofiane , Tirrouche Sonia . Yella-d, daɣen, usenzi n yidlisen s ubuddu. Syin akkin, d aznuzu n Uɣmis n tesnawit i d-yetteffɣen s tutlayt n tmaziɣt anda llan deg-s iselmaden n tmaziɣt gar-asen mass Achoui Azedine d win yeṭṭfen tasmilt n tira n uɣmis. Deg-s ttarun-d yinelmaden , iselmaden. .. Yemmed wahil s tehri anda i d-yella unabaz deg uxxam n yilmeẓyen, d tagnit n tumert anda yella usarag sɣur tnelmadin n tesnawit , Bessati Tassaadit akked Zadri tafsut, xedment-d agzul i yennayer d umezruy-is. Yella-d, daɣen, tikci n warrazen i yinelmaden i d-yewwin tazmilt εlayen deg ukradyur amezwaru , syin d ccḍeḥ n leqbayel. D tisekkrin n yiḥerqan i d-icebḥen s teksiwin d yimendilen d lfuḍat. Rrant takatayt ɣer deffir anda i d-sbinent lasel , iseɣ , ansayen … Tella-d, daɣen, tmedyazt , aḥric n wawal , ammur n tefyar, iwellihen … Ccna, terra-d tiɣri imi rran-as azal s uẓawan , anda ccnan yinaẓuren n tesnawit yakkan gar-asen Ghilas Sahiri , Challa sylia , Rafik Ardjoune , Yacine Laradi d wiyaḍ. Ad d-nesmekti d akken tella-d tulya s wudem unṣib s ɣur Aselway n tɣiwant and aḥedren waṭas n yinebgawen, gar-asen Tiddukkla n yimawlan n yinelmaden d wiyaḍ… 

<p style="text-align: right;">   Azedine Abdous 

<div style="text-align: right;"> 
  
 Qqaren-d, yella yiwen n uxxam zik-nni, deg-s tamɣart, mmi-s d teslit-is. Tamɣart-nni d teslit-is am umcic d uɣerda neɣ, ugar, am temɣart d teslit…di Tmurt n Leqbayel n zik-nni : a wufan tamezwarut d Lalla, tislit-is d taklit kan. Dɣa ulac d acu ur (d)as-tesbubb temɣart i teslit-is d ihwah, akken kan ad as-yebru mmi-s. Yal tameddit n wass, ad d-tcellef fell-as leɛǧeb, ad as-d-tales i mmi-s ayen tga d wayen ur tgi, ayen d-tenna d wayen ur d-tenni. Argaz n uxxam, mmi-s n temɣart, iɛewweq d acu ara yeg, d acu ara d-yini ? Ad as-yebru i tmeṭṭut-is, akken ad tellez yemma-s ? Ad as-yini i yemma-s “Teccḍeḍ a yemma !”? Yeẓra d acellef i d-tettcellif yemma-s ɣef leɛyal-is, d yihwaw i tebɣa ad as-teḍlu, meɛna seg tama-nniḍen, d yemm-as netta, rnu ahat ulac ccekk yella “leḥmu n wulawen” gar urgaz d tmeṭṭut-is, ulamma s tuffra kan. Acḥal i iɛeddan d ussan, d uḍan, d ayyuren, d … ugur yezga d win kan, ameslay d yiwen kan. Ur neẓri amek iga –ahat icawer Amɣar azemni (?)– armi i d-yufa tifrat i wugur. Ihi yiwen n wass, ass n ssuq, yekker urgaz n uxxam ad isewweq, ssbeḥ zik ɣer tafrara. Mi yekker ad yeffeɣ, tesla-d tyemmat i mmi-s, tenna-yas :

 –Anida i tɛewwleḍ akka, a mmi ?

 –Ad ruḥeɣ ad sewwqeɣ, a yemma…

 – D acu ara d-taɣeḍ, a mmi ?

 Yenna-as :

 –Ad d-aɣeɣ itbir, a yemma…

 –Amek ara as-tsemmiḍ ?

 –Ad as-semmiɣ“Neẓra neffer !”

 Tekker-d teslit tenna-as :

 –Ihi ula d nekki, a ɛezzu, rnu-yi-d wayeḍ …

 –I kemmi amek ara tsemmiḍ ? i as-yenna urgaz i tmeṭṭut-s.

 Tenna-as:

 –Nekki ad as-semmiɣ “Necceḍ nwexxer !”

 Tamɣart tesla-d, tefhem, ihi tenna :

 –Ula d nekki, a mmi, rnu-yi-d wayeḍ …

 –Amek ara as-tsemmiḍ, kemmi a yemma ?….

 Tenna-as:

 –Nekki, a mmi, ad as-semmiɣ “Rebbi iɛeffu iɣeffer !”

  Kamal Bouamara 

  
 Boussad Touazi d anaẓur i yellan di tlalit deg useggas 1978 di temnaḍt n Lquba di Lezzayer tamanaɣt , uɣalen-d ɣer tama n Igufaf deg useggas 1983, asmi yesԑa 17 n yiseggasen deg uwtay-is tettunefk-as tegnit akken ad d-yexdem abrug di tesgilt (Icennayen uzekka) i yellan ɣef uqerru-is Majahed Hamid s tezlatin-is azal n ukuz , d tidak yura s leḥmala , s unaruz .Di nnuba-a i yelli taɣda n tẓuri-s yugten d tahuski , anda daɣen yexdem tadwilt sɣur Samira Tamekfadut deg usiher (tawwurt telli i ufennan akked n yinebgi) ,yegna aceqqiq n tira s tmedyazt icebḥen, lqayen , yezren di tira d unamek i yellan akkin i tmuɣli. Deg useggas 2000 yunag ɣer tmurt n Fransa , amahil ur yeḥbis , aẓwan yezdeɣ deg yidamen , am uclim yewwi waḍu di tmenzut anda ula d ccna tedda di lǧerra , yexdem tasgilt sɣur Nour Ould Amara fell-as yaԑfu yerḥem di tiliẓri n BERBER TV mbaԑd sin yiseggasen ɣef yinig , yebda yetturar ɣef wallalen uẓawan , ardin , snitra …d wawalen akken ad tmug tmedyazt , iḥerkel-d tizlatin yecban tayri , tamdanit , taflest …yebda yekcem ɣer uxam usekles aya di tmurt di tuɣalin anda llan wid i as-yefkan tallelt akken ad tili tfarest i uḍebsi win yefka azwel (laman) ad d-nebder : Madjid Halit , Nabil Cherifi , Dahmane Bendahmane…..d wiyaḍ , asisen n leqdic-a yeffeɣ-d deg useggas 2014 sɣur teẓrigt Idole , din i yufa ttawil akken ad yexdem assag s ccna-s yecban times mi ara ad d-teǧǧ urɣu , d leḥzen , d aberrug , d lxiq, anda Boussad d win icennun aṭas n yiɣenniben gar-asen Kamal Messoudi ..asiher yexdem-it di Fransa anda inabazen yellan deg wahil-nsen di (Le centre culturel Algérien, la salle concert café de Paeis , la salle le poterme des peupliers ) ddeqs n tzeɣwa yecna ,yella deg lemwaji n yisadaren amedya : Beur film , Radios pays,radion Numidia , Radion Orient, Radion pluriel, ula di tesgilin n tegrarin anda yella di tedwilt n BERBER TV ddunit d afares sɣur Redouan , akked d massa djahida, ula di ssinima yekcem di taɣult anda yella ilmendad d tuddin i tdukliwin, tura yessewjad tagrirt win yefka isem (ZOOM) anda ara tili d tameddurt unaẓur Aqbayli , d lwelha ɣef umecwar ufennan , i win iran ad kkin deg yisura ara ad d-yexdem mass Boussad tiwwura llind ilmend-nwen xersum imeltaɣen neɣ isegbaren , isenfaren d tasenduqt n uwlaɣa anda yiwen uḍebdi deg-s tizlatin yesԑan asdig i teqbaylit d tijmilin i tgejda n ccna-nneɣ Slimane Azem , Matoub , Lhasnaoui , d yisura-nniḍen. Boussad Touazi d win iḥemmlen taẓuri tamatut mačči anager ccna , anda yella taɣult ( aserkeb n twellafin, asali n tegrarin , ….d tidfi-ines , d azwu-ines , d tayri-is, ssut-is d adrar aԑmam i as-yezzin icerfa n umezruy , tayri, asirem , idles,azref , iseɣ , d tawrikt ikesben tusnagt ɣur-s azmul deg uɣnib-is , d tafuɣalt, d agellid n tsusmi, d tinafusin i yellan di tirga ,d adrig, d asugen …<span style="white-space: pre;"> </span> 

<p style="text-align: right;"> Azedine Abdous 

  
 Akken ḥsan kra wid yeṭṭafaren taluft n tmaziɣt deg tmurt, yella-d taggara-ya ttiɛad gar Usqamu Unnig n Timmuzɣa akked tneɣlaft n usegmi massa Benɣebrit. D timlilit ideg i d-yella yiwen n umtawa deg teɣzi n wakud, akken taɣlift n usegmi ad d-telhu ugar ed tutlayt tamaziɣt sey-a ɣer sdat. Dɣa yenna-d ɣef waya umaray amatu n usqamu, mass ɛessad i umaṭṭaf aɣelnaw: «Timlilit-a anamek-is dakken adabu yenwa d tidet ad yefk azal i tmaziɣt, iwakken sey-a ɣer sdat, akk uguren i d-nettmaggar deg usnerni n tmaziɣt ad kksen. Acku ar tura, akken teẓram, tamaziɣt ḥaca tettwasselmad deg 11 n waɣiren, aya ur yelli d iswi-nneɣ. Nebɣa ad as-nefk i tmaziɣt udem aɣelnaw, ad tili deg 48 n waɣiren i tesɛa tmurt. Rnu tamsalt n tmaziɣt ur teɛna ara kan Asqamu Unnig n Timmuzɣa.» Ad d-nesmekti dakken deg temlilit-nni n 21 furar, yefka-d usqamu unnig n timmuzɣa 8 n yisdawanen, terna-d teɣlift 7 s ɣur-s almi tettwasbedd yiwet n tesqamut ara igen kra n yinadiyen ɣef waddad n tmaziɣt, acku iswi amiran n wid ileḥḥun i ubaɣur n tutlayt-is, d assiweḍ n tmaziɣt ɣer 24 n twilayin sey-a ɣer 2 n yiseggasen. Seg tama-s, ula d taɣlift n yidles tesbeyyen-d zun lebɣi n uwanek bac ad yerfed tutlayt n Dda Lmulud ugar, dɣa tenna-d i umaṭṭaf aɣelnaw dima: «Ilmend n wass agreɣlan n tutlayt tayemmat, nenwa ass-a ad nestenyi yiwen n umtawa akked usqamu unnig n timmuzɣa i usnerni n tmaziɣt, d ayen iɣef nemsifham 6 n wayyuren tura ɣer deffir. Rnu, skud nusa-d ɣer da akken ad nestenyi deg uxxam n usqamu, aya d ccɣel n lɛali. Anect-a iwakken tutlayt tamaziɣt ad tesɛu amkan-is i ilaqen deg uɣlif n usegmi. Maca, ayen ara inefɛen ugar nnig n waya d aqeddic. Ilaq ad yili uqeddic n uslugen, ed unadi ɣef waṭas n tlufa (…). Amtawa-ya d ayen ara yessisehlen iqeddicen-a ɣef tmaziɣt.» Aṭas i yettraǧun aredmani ad yili ugmuḍ n wayen i d-iḍerrun deg wannar, deg wakud ulḥim.

<p style="text-align: right;"> Mhenni Xalifi 

  
 Ass n umenzu n yennayer 2967 , tella-d temlilit tameqqrant i d-yesgerwen inemhalen d yinelmaden n tesnawiyin d yiɣerbazen yemgaraden, akken ad d-mlilen deg udrar n Ǧerğer icebhen s udfel amellal am ubernus.

 Tullas, lsant-d tiqendyar n leqbayel , usan-d seg tnemhalt n usegmi wid yesedduyen idles, Mass Boukhalfi d Mass Ali Amed , anemhal n uɣerbaz alemmas Larbi Mezani seg Wat Yanni Mass Iften Hamid d unemhal n uɣerbaz n Amer Ath chikh, Mass Boudinar, amaswaḍ n tmaziɣt n yiɣerbazen imenza d watas nniḍen, Tusa-d terbeɛt n ccna seg Wat Yanni i d-yewwi uselmad Mass Berdjane Yazid , tusa-d terbeɛt n ccna seg Tizi n Targa n Mekla , terbeɛt n ccna n uɣerbaz Amer At Chikh , usan-d daɣen, deg tesnawit n Tasaf, Akbil, At Hichem, At Ziri, aɣerbaz n telmeẓyin n Michli. Yella-d leqdic s timsikent n wallalen i sexdamen zik Leqbayel u mazal sexdamen kra deg-sen ar tura, temsikent n wallalen n taleɣt. Tella-d, diɣ, temsizzelt n tgella n leqbayel ( seksu s iyuzaḍ, tacewwaḍt, seksu n ubelluḍ, taɛesbant, aɣrum n leḥwal …) deg temkerḍit i d-yezgan deg yiwet n tkessart n uɣerbaz alemmas Amer Ath Chikh. Ula d imekli, yella-d deg uɣerbaz-agi. Ma d tameɣra, gan-tt deg tzeqqa tameqqrant n Yidles Matoub Lounes, deg Michli. Deg tazwara, tebda-d terbaɛt n uɣerbaz Amer Ath Chikh s tizlit n Karima ‘’A yemma’’, rnan-d tizlit n tefransist ‘’A dieu Monsieur le professeur’’, hdan-tt i yiselmaden yeffɣen lintrit, ccnan-itt-id s teqbaylit ‘’Ruḥ di lehna ay aselmad’’. Tameɣra-agi, isedda-tt Mass Ali Amed Mohammed , tella-d yiwet n temsizzelt n tmaziɣt : tiririt ɣef tuttriwin n yiswiren yemxalafen. Llan-d yisestanen ɣef yidles s umata akked wahil , kemmlen daɣen ccna terbeɛt n Wat Yanni s tezlit n Idir ‘’Adrar-inu’’, rnan-d acewwiq n Taoues Amrouche. Di leɛḍil mi ttarun yinelmaden n temsizzelt, Mass Ali Amed, yettawi-d isefra-ines igerrzen. Tɛedda-d yiwet seg uɣerbaz amenzu n Wat Yahia, tewwi-d ameslay ɣef umerḍil i d-yellan gar yennayer d furar. Taggara, fkan-asen arrazen i yinelmaden i d-yufraren deg temsizzelt n tɣuri deg umaḍal aɛrab, ma di timsizzelt ufraren-d yinelmaden n Miclii s 44 n tezmilin , At Yahia s 33 n tezmilin. Yella-d ufraq n yigerdasen i yakk inemhalen n yiɣerbazen yettekin deg tfugla-agi n yennayer 2967 , ssarmen aseggas ameggaz i yimaziɣen anida ma llan. <span style="white-space: pre;"> </span> 

<p style="text-align: right;">  Zakia At yahia  

<div> 
  
 <span style="text-decoration: underline;"> Isufar  </span>

 2 tbeṣlin

 300 gr n yirden

 200 gr n lḥemmez

 200 gr n yibawen iquranen

 Cit n yifelfel

 Ciṭ n lmelḥ

 Zzit n uzemmur

 <span style="text-decoration: underline;"> Aheggi </span>

 Slexset deg waman lḥemmez, irden akked yibawen., yiwen wass uqbel asewwi. Azekka-nni, rret-ten daxel n tasilt yeččuren d aman, ternum-asen lebṣel, zzit uzemmur akked lmelḥ.syin, txummem tasilt-nni. Ǧǧet-ten ad yeww azal n snat ɣer tlata n swayeɛ. Mi wwan, kkset aɣummu i wakken ad azyagen waman ara yilin d zyada.

<p style="text-align: right;">  Daya 

  
 Ass-nni n lğemεa 02/12/2016 ɣef 10h n uzal, i tebda tezrigt tis kraḍ n wussan n umezgun, i d-yellan deg uxxam n yilmeẓyen Dib Ali deg tɣiwant n Ait Aissa Mimoun, yellan deg taddart n Ikhelouienne. Aseggas-agi, gan-tt d tajmilt i Mass Allam Said. Leqdic-a, thegga-t-id tiddukla tadelsant Itri n Uzekka n Ikhelouienne. Ma d ayen yerzan ahil yettwajerden deg leqdic-agi, yella-d ass-nni n sem 02 deg duǧember 2016, uldi s wudem unṣib n tedwilt-agi tis tlata ɣef 10h n ṣṣbah. Yella-d daɣen usenεet n waraten n tɣamsa i d-yettmeslayen ɣef umezgun d waṭas n uktuyen i d-yeğğa Mass Allam Said. Am wakken Lllant, diɣ, tfelwiyin n teklut n tiddukla-agi. Ma ɣef 14h, yella-d usenεet n yiwet n tceqquft n umezgun “Meryuma”, sɣur tarbaεt Tiliwa n Tizi Uzzu. Ma d ass-nni n sed 03 deg duǧember 2016, yella-d usenεet n kraḍ n tceqqufin n umezgun. Tamezwarut, tella-d d taceqquft n warrac “Arez d Tzizwit”, i d-tewwi terbaεt tafat n tiddukla “Itran” n Maâtkas. Ma d tis snat, tella-d ɣef 14h sɣur tarbaεt Tafejrit n tiddukla tadelsant “Ilmeẓyen n Usirem” n Ouadhia, ma ɣef 16h, yella-d usenεet n tecqquct tis kraḍ “Aḥeddad n Lqalus”, sɣur uxxam n Yilmeẓyen n Ouaguenoun. Am wakken daɣen i d-yella usenzi s ubuddu sɣur umyaru Adaoun Abdelghani, i d-ywwin adlis-is Tala n Yinzan.

<p style="text-align: right;"> Amazigh Ghani 

  
 Di tirza-nneɣ ɣer At Xir, anda d-tella rreḥba n ufexxar, nemlal d Abderaḥman Dinar, anazur aɣerfan, amurar n l’accordéon. Nufa-t iṭtef amkan gar temzikniyen, yetturar, lɣaci ttnezzihen-as. Yuɣal-d sser tamurt, ddeqs aya ur nwala ara inazuren icban wigi, inazuren n «yizenqan», wid itturaren agitar, neɣ abyulon, neɣ allal nniḍen, imeddaḥen , imedyazen issawalen tamedyazt deg yizenqan neɣ di leswaq. Nnejlen ass-a neɣ snejlan-ten. Anda llan imedyazen iɣerfanen am Muḥend U-Yidir, i issawalen tameyazt deg uzniq di Tizi neɣ di ssuq deg wass n ssebt. Anda yella ucennay aɣerfan Hend n yiɛeẓẓugen i itekksen lxiq i lɣaci s tgiṭart deg yizenqan n Tizi neɣ n Lezzayer. Netta dɣa, mi t-id- ufan yimsulta, icennu deg ubrid, ad t-awin ɣer lkumisarya. Yezga icennu deg uzniq, sdat tesdawit n Lezzayer. Yiwen wass, ufan-t-id icennu sdat la «Fac centrale», dina di Lezzayer wwin-t, rẓan-as tagiṭart-is ssbaḥ, tameddit-nni kan mi as-id sserḥen, yuɣ-d larmunika, yuɣal ɣer uzniq. Anda llan wid icebḥen ibarden, i tekksen si lxater, itekksen lxiq i yimsebriden ? Anda llan, anda! Mi nufa Abderrahmane Dinar yetturar l’accordéon, lɣaci zzin-as, ttnezzihen, necraḥen wudmawen nefraḥ nezzeh, nemmekta zzman, nemmeka-d inaẓuren n yizenqan, nemmekta-d Hend … Mazal ziɣen ur ngiren ara. Yella Abderahmane Dinar n Umazul, anazur n At Frawsen. Yusa-d ɣer At xir, necden-tid imḍebren n rreḥba n ufexxar akken ad icebbaḥ tesweɛt. Mi t-nemlal nesteqsa-t d acu t-yewwin ɣer wallal n l’accordéon. Yenna-d : «Seg wasmi waleɣ di tilibizyu l’accordéon, sliɣ i sṣṣut-is, ikcem ul-iw, iɛjeb-iyi aṭas. Tamezwarut deg i t-nuleɣ, i t-ṭṭfeɣ gar yifassen-iw, ufiɣ-t deg uxxam n yidles Mouloud Mammeri deg Tizi-Wezzu. Yewwi-t-id yiwen, yetturar yis. Din din bɣiɣ ad sɛuɣ yiwen. Nudeɣ anda ara t-afeɣ i lbiɛ ulac, mačči aṭas i yetturar l’accordéon. yiwen wass, ufiɣ-t deg l’Artisanat deg Tizi-Wezzu, uɣaɣ-t-id xas akken mazal ur ssineɣ ara ad t-urareɣ. Acukan, bbakken ḥemleɣ allal-agi, ur ɛeṭṭleɣ ara lemdeɣ. Tura ssneɣ-t mliḥ alammi d nekk i t-ixedmen mi ara ixser kra deg-s. Tturareɣ yis deg yizenqan, di tmeɣriwin n taddart neɣ mi ara iyi-nnecdent tdukkliwin tidelsanin am tagi n At Xir. Lɣaci ḥemlen ad slen i l’accordéon, ur uɣen ara tanumi ttwalin-t. Yal tikkelt mi ara yi-d-necden, ttruḥuɣ tturareɣ baṭel, lfarḥ-iw, mi ara waliɣ wid ittnezzihen ferḥen. Mi ara d-yas webɛaḍ n yicennayen, sutureɣ deg-s ma yebɣa ad t-ḥamiɣ s l’accordéon. Aṭas n yicennayen akked urareɣ, seg-sen yella Aɛli Meẓyan. Iḥemmel aṭas l’accordéon.». Akka i t-id-yenna Abderahmane «lfarḥ-iw, mi ara waliɣ wid iyi-ttnezzihen ferḥen», akka i itekkes cwiṭ umdan si lxater-is, i tettili tumert, i tettiẓid tudert.

<p style="text-align: right;"> R.LASHEB 

  
 Lehwa i d-yewten deg wussan-a ineggura tessazzel leḥmali mačči d kra, almi I d-ters yiwet n tugdi tazegzawt ɣef yimezdaɣ. Ur qqimen yiberdan, wala wurtiyen almi deg yiwet n teswiɛt tbeddel ṣṣifa n taddart. Iqudas ara yessufɣen aman, wid yerǧan acḥal aya asizdeg s-ɣur yimḍebbren n tɣiwant ttwattun maḍi, almi I d-jbant leḥmali. Zdat liḥala yecban ta, d imezdaɣ I ibegsen iwakken ad ssuzfen lḥif I ten-id-yennulen. Dɣa, d abrid-nni n tjaddit I yuɣen tasebḥit n wass n lǧemɛa yezrin iwakken, meẓẓi meqqer, myefken ttiɛad s abrid ara ssizedgen akked yiqudas yellan yakan reglen. S tidet, cɣel yecban wa ur yezmir ad yeǧǧ imdanen di rrif, imi yal amezdaɣ s wacu n ttawil I s-d-yusa. Lḥasun, ur tettafeḍ anda ara tgeḍ afus, imi imdanen amzun akken d yiwen n ufus, ṭṭfen amkan am tirni, wa yessekfal-d, wa yettara deg yidis. Ɣer tmeddit n wass, azniq ibeddel udem, s kra n wayen I d-tewwi lḥemla yettwakkes, yettwaḍegger. Ma d iqudas, ur d-yeqqim deg-sen uxeclaw ara iḥebsen aman ma yella tuɣal-d lehwa. D tamsirt I d-fkan yimezdaɣ n La Crête-Rouge, ur nekrif ara ifassen-nsen ad rǧun melmi ara ara d-tass nnuba-nsen, ma ran-d lwelha yimḍebbren ɣer liḥala ideg llan. D ayen dɣa I aɣ-d-nnan waṭas n yimezdaɣ I d-nemmuger lawan n usizdeg mi d-nnan:” Ayen akka I nxeddem mačči d ayen I d-nesnulfa. Seg zik I d-nufa imawlan-nneɣ ttadden amzun d yiwen n urgaz di lawan n ddiq. Lḥemlat I d-yennulen taddart-nneɣ glant-d s kra n usexreb ama deg ubrid ama deg urtiyen, maca ass-a neddukkel-d iwakken ad nekkes ayen iḍurren imezdaɣ d widen akk yettɛeddin s ya. Ur nezmir ad nerǧu imḍebbren n tɣiwant. Limer d lebɣi d nutni ara yilin d imezwura ɣer cɣel yecban wa, meɛna skud mazal tadukli d tegmat, ur yezmir ad aɣ-yerẓ lḥal.” <span style="white-space: pre;"> </span>

<p style="text-align: right;"><span style="white-space: pre;"> </span> <span style="white-space: pre;"> </span>  Smail. M  

  
 Yeqwa wawal iseggasen-agi ineggura ɣef usekkil swayes ara tettwaru tutlayt n tmaziɣit. Imi yal wa d anwa asekkil i yesmenyif ɣef wayeḍ, wa yebɣa win n tlatinit, wa yebɣa win n tifinaɣ, wayeḍ d win n taɛrabt. I lmed n wannect-agi, Tiddukkla tadelsant n tmaziɣt Lbacir Amellaḥ n Ichekaben yetabaɛen ɣer tɣiwant n Feraoun, deg lwilaya n Bgayet, thegga-d yiwet n temlilit meqqren ɣef teɣzi n ukuẓ n wussan, i lmed n usqerdec n temsalt n usiskel n tutlayt n tyemmat. Am wakken daɣen i ttekkin yimsuddsen-nniḍen, deg usuddes n ttiɛad-agi adelsan, yecban: Asqamu aɣerfan aɣiwan n Feraoun, Asqamu aɣerfan n lwilaya n Bgayet, Asqamu unnig n timuzɣa, tanmehla n yidles n Bgayet akked tenmehla n yilmeẓyen d waddal n Bgayet…atg. Tebda s wudem unṣib temlilit-agi, ass-nni n larebɛa 23 deg waggur n ɣuct 2017, gan-tt d tajmilt i rebɛa n yiwudam yettwassen s umennuɣ-nsen ɣef tmaziɣt, wigi d Mulud At Mɛemmer, Lahcene Bahbouh, Hacène Sahki, akked Hocine Cherad. Llan-d deg-s yisaragen d yiskasiyen ɣef usekkil i wulmen ass-agi i tira n tmaziɣt, i d-xedmen yiselmaden d yisnalsiyen akked yimeɣnasen n tmaziɣt. Am wakken daɣen i d-llan yiskawan (les ateliers), isaragen iwezzlanen s ṣṣenf (table ronde), akked tmeɣra n ccna ɣer taggara. Ma d ahil yettwaxdamen ɣef teɣzi n rebɛa wussan, yella-d akka: deg wass-nni n larebɛa 23 ɣuct 2017, i d-yellan d ass amenzu n temlilit-agi, yella-d deg-s usṭerḥeb s yinebgawen d yimettekkiyen lehwi n 9h30 n ssbaḥ. Ma seg 14h00 alamma d 18h30, yella-d usarag d uskasi amezwaru sɣur Mass Sahki Hacène, d asnilsi d ameɣnas n tmaziɣt, tella-d s usentel: “Amagrad amaziɣ”. Ma seg 19h30 n yiḍ alamma yezgen yiḍ, yella-d usarag n umaru d umnadi d usnilsi Remdan Achab, yewwi usantel-agi: “Amezruy n tira n tmaziɣt s usekkil n tlatinit”, imeslay-d s telqey ɣef wamek i yebda usiskel s tlatinit i swayes yettaru ugdud amaziɣ yellan deg ugafa n tmurt n Lezzayer, d wanda yessaweḍ ass-a. Ma i wass-nni n lexmis 24 ɣuct 2017, i d-yellan d ass wis sin n temlilit-agi, seg 09h30 alamma d 11h30 llan-d yisekwan n tira n tmaziɣt. Ma seg 14h30 alamma yezgen yiḍ, llan-d sin n yisaragen-nniḍen. Amezwaru yella-d sɣur Mass Mohamed Hassani s usentel: “Acu yezwer ad aɣ-d-yawi udlis tirawalt d tjerrumt n tmaziɣt n Lahsene Bahbouh”. Ma d asarag wis sin yella-d sɣur Hocine Cherad, yettuneḥsaben d ameɣnas n tmaziɣt, yewwi asentel-agi: “Anwa agemmay alatini i iwulmen i tira tamirant, tussnant n tutlayt n tmaziɣt yeddan d lqern wis 21”. Ass-nni n sem 25 ɣuct 2017, i d-yellan d ass uqbel aneggaru n temlilit-agi, yella-d deg-s usenɛet d tɣuri n wayen xedmen wid i ttekkin deg yisikawan-nni n wass-nni wis sin. Am wakken daɣen i d-yella usarag ameẓyan deg tmeddit n wass, ijemɛed aṭas n yiwudam ɣer yiwet n ṭṭabla, wigi d: Mustapha Tidjet, Arezki Farad, Rachid Adjouat, akked Bachir Benanissa. Meslayen-d ɣef usentel-agi: “Asiskel n tutlayt tamaziɣt, gar usekkil n Tifinaɣ, d win Tlatinit, akked win n Taɛrabt”. Ma deg wass-nni n ssebt 26 ɣuct 2017, i d-yellan d ass aneggaru ideg tessuli temlilit-agi, tella-d deg-s tmeɣra n ccna meqqren i fyada n yimezdaɣ n taddart n Ikhekaben akked wid yerzan ɣer dinna i lmend n temlilit-a.

  Ghani Amazigh 

  
 Imezdaɣ n 23 n tuddar n tɣiwant n Ait Aissa Mimoun, la ttrağğun s ccuq melmi ara d-yili ufraq n yixxamen, ama d wid n tallelt (70 melyun), ama d ixxamen imettiyen. Membeεd mi i d asen-d-ttunefken wazal n 120 n yixxamen n lemεawna d wazal n 12 n yixxamen imettiyen, i lfayda n yimezdaɣ n tɣiwant-agi, seg tazwara n useggas-agi n 2017. Ulamma imezdaɣ llan wid yettrağğun tisura n yixxamen-nsen yellan deg Tamda, llan wid yettrağğun idrimen-nni n 70 melyun, maca asqamu aɣerfan aɣiwan (APC) n tɣiwant-agi n Ait Aissa Mimoun, yessutur deg wid teεna temsalt i wakken ad asen-d rnun ixxamen imettiyen d yidrimen-nniḍen. D ayen iɣef i d-yuɣal uselway n tɣiwant, Mass Akli Chabane : ‘’ d tidet nugi ad nefraq ixxamen-agi, acku d awezɣi ad nessefreḥ akk imezdaɣ-nneɣ. D amedya, nesεa azal n 1400 n zzmamat n ujerred n yixxamen n sebεin melyun, nekni fkan-aɣ-d kan idrimen i wazal n 120 n yixxamen, ruḥ tura kečč freq-iten. Nekni si tama-nneɣ, nger tiɣri ama i lwali n Tizi Uzzu, ama i Tneɣlaft n lebni d temdint, i wakken ad aɣ-d-rnun ixxamen neɣ ad aɣ-d-afen ttawil iwulen’’.

<p style="text-align: center;"> Timliliyin n ddabex i uɛiwen n tmuḍint Souhila 

 Tiddukkla n waddal n taddart n Uqawej s tallelt n Usqamu aɣerfan aɣiwan n Ait Aissa Mimoun, suddsen-d aṭas n temliliyin n ddabex uḍar. Bdant ass-nni n sem 27 seg yennayer 2017, ma d timlilit n taggara ad d-tili ass n 8 meɣres 2017. Timeliliyin-agi, ttilint-d deg unnar aɣiwan n tɣiwant n Ait Aissa Mimoun, yellan deg “Tiplakin” tama n tesnawit n “Med Oudiai”. Ad d-nesmekti belli timliliyin-a, ttilint-d i wakken ad εiwnen s yidrimen-nni ara d-jemεen, yiwet n teqcict tamuḍint n taddart n Uqawej, tagi d tamsiwt “Sellah Souhila”. Am wakken diɣen ara d-tili tmeɣra n ccna sɣur waṭas n yinaẓuren n tama-agi n Wagennun, yecban Karim Khelfaoui, Mouh Oublaid, Ali Ferhati…atg. Ad d-yili wannet-agi ass n 8 deg meɣres 2017 deg umraḥ n usqamu aɣerfan aɣiwan yellan deg “Levdhahi”, dima i wakken ad siwḍen ad d-jemεen ugar n yidrimen i tmuḍint-agi.

<p style="text-align: right;"> Adaoun Abdelghani 

  
 I lmend n waggur n remḍan, am yal aseggas, iḥegga-d Uxxam n yidles Mulud At mɛemmer n temdint n Tizi Uzzu yiwen n wahil d amesbaɣur, anda i d-necden aṭas n yinaẓuren i icennun leṣnaf yemxalafen n uẓawan n teqbaylit. Yebda wahil-a i d-yettuheggan seg wass n umenzu n yunyu ad yeddu alamma d 25 si yunyu i seg-i nella. Seg sass n umenzu armi d ass n kraḍ yecna uḥeddad n wawal Lounis Aït Menguellat, syin ass n 04 icna-d : Rabah Ouferḥat, Djamal Kaloun d Belaid Tagrawla. Iḍ n wass-a ( 05 yunyu ), ad tcebbaḥ taqaɛet tnazurt Nouaara, akken daɣen ad yili Brahim Tayeb d Ali Meziane. Ma yella d tameddit n wass n 06 yunyu, tiwaculin ad kksent lxiq s cnawi n yilmenzyen : Samir Sadaoui, Nourdine Debiane d Lyes, syin akkin iḍ n 07 d Taoues, Brahim Madani d Sonia Amrani i d-ttunecden akken ad suznen imferjen s cnawi-nsen. Ma d tameɣra n 08 yunyu, ad yili akked yiwen seg meqqranen n tezlit taqbaylit wagi d Akli Yaḥiatène, syin ad yecnu Ahcène nat Zaim. Ma yella d iḍ n 09 yunyu, ad ilin : Yacine Yefsah, Tanina d Rami Fares. 10 di yunyu d : Fiklan, Abdelhak sahel , i win iḥemmlen Said Youcef, Mayles d Larbi Yuba ha-ten-in ad cnun ass n 11 Yunyu. . Timeɣriwin-a, beddunt si 22h n yiḍ deg zeqqa n tmeɣriwin n Uxxam n yidles Mulud Mɛemmri. Ahil mazal yettkemmil… .

  S.Yamani 

  
 Tiẓegwa, imudaɣ d yisekla i d-yettaken ccbaḥa n ugama, d nutni i yessizdigen azwu ssuffuɣen-d « luksijin », tessen azwu iselɣen. Seg wanect-a, nezmer ad d-nini aseklu d inzer n ddunit, seg-s nettawi-d tudert nessufuɣ lehlak d yilili. Azamul n Teqbaylit, ur nezmir ad t-nenker ɣas yella win i d-yennan mačči nneɣ maca akal yeẓra acu n uẓar i yeṭṭef, yeẓra ugdud d acu i yezreɛ. Tazemmurt, ur telli d tin yezmer bnadem ad tt-yettu neɣ ad yettu azal-is. Tazemmurt, d aseklu yettidiren di temnaḍin i d-yezzin i yilel agrakal, d azamul n talwit d lehna. Tḥemmel aṭas n tafat, tesɛa tafga tumtint (teǧhed). Iferrawen-is, ur ɣellin ara am unebdu am tegrest, zgan d izegzawwen ldin d ileggaɣen deg udem n ufella d iḥercawen, cwiṭ deg udem n wadda, teǧǧuǧug di tefsut. Llant kra n tzemrin i d-imeqqin kan akka weḥd-sent di tẓegwa, qqaren-asent azebbuj (aḥecad), ttleqiment medden akken ad yuɣal d tizemrin. Asɣar n tzemmurt, tiɣmi-ines d tawraɣt sdaxel, d ayen i t-yeğğan ad yettemcabi ɣer yiɣed. Di tagara, tewwi-d ad d-nemmeslay ɣef wazal n yisekla d yidgan n tizegzewt di temdinin anda yettluɣu mliḥ wuzwu, ma yella ulac ayagi d acu ara s yesneqsen abluleɣ n wuzwu? Ma yella ulac tizegzewt, anda ara sgunfun lɣaci icedhan agama d ubeḥri zeddigen ? D acu i d ccbaḥa i tezmer ad tt-id-tmager tiṭ, ma tuɣal temnaḍt d ssrayat d yixxamen ihi. Tifrat d azwu n yisekla di yal tardast n wakal ur nebni, d useḥbiber ɣef yal aẓar n yisekla yellan.

  Adaoun Abdelghani. 

  
 Agguren-agi ineggura, ṭṭuqtent twaculin yessuturen di temdint n Tizi Uzzu. Di yal tama n yiberdan imeqqranen, ad naf teẓẓel twacult deg-s la tessutur, ladγa tiwaculin n ’’yiminigen’’ : Nijer, Mali d Suriya mebla ma nettu tiwaculin tizzayriyin yellan yakan si zik. Teṣbiḥ neγ taktabt n leqran deg yiwen ufus, deg  wayeḍ ad naf  taḍebsit i yidrimen. Ababat d tyemmat ad d-fessren arraw-nsen am sselεa, ur d-cliεen la deg urγu n unebdu-nni, wala deg ugris n usemmiḍ-agi. Awi-d kan tadrimt, d aya i d iswi-nsen ; awi-d kan ad ssergagin iḥulfan n yimdanen. Ula d  timetti tedda di lεeb-nsen. Mačči d lemεawna i dir, meεna d yir tannumi i asen-snaγen armi i asen-tuγal tmetrit d lxedma. Σlaḥsab n yikumirsiyen uγur ttawin ṣṣerf i d-ttḥellin, llan wid i d-yettṣerrifen ugar n 3 n yimelyan deg wass, ladγa, Isuriyen-nni yettmetran deg ubrid aγelnaw.

 Xas ulamma dduwla texdem-asen ttawilat anda ara ttilin, meεna nutni ugin-ten. Γef wakken i d-qqaren yimusnawen n tnefsit, timetrit-agi tessegray-d tawaγit tameqqrant γef yigerdan-nni imecṭaḥ. Nnan-d d akken asmi ara imγuren, ad d-rren ttar di tmetti i ten-yeğğan deg ubrid ur ssinen lḥamu n uxxam. Akka, dγa, i ttawin yir abrid deg tudert-nsen. Yerna cγel am wa, yuγal d lewrata γer twaculin tizzayriyin : akka ara naf taqcict-nni swayes ssuturen, yakan, tura mi akka meqqret ciṭ, tuγal d nettat i yeṭṭfen amekkan n wid i tt-id-yettawin zik. Aṭas deg-sen i yesεan ttawilat imeqqranen, meεna ugin ad ğğen aya. Akken i as-qqaren ‘’ansi iεedda uγerda n leflas, yeddbeε-it gma-s’’ neγ ‘’Yessers uḥeddad afḍis, yerfed-it mmi-s’’

 Ha-t-an waqila, Nijir teḍleb-d di Lezzayer i wakken ad tejmeε arraw-is. Seg wassmi ay slan, dγa,  bdan la ttbeddilen imekwan… 

<p style="text-align: right;">Hocine.M   

  
 Ass n lǧemɛa yezrin, imezdaɣ n La Crête-Rouge deg tɣiwant n Leɛǧiba myefken ttiɛad s aɣerbaz amenzu n taddart-nsen iwakken ad xedmen yiwet n twizi n usizdeg d useggem n yiwet n terga i d-iɛeddan zdat lakul ideg qqaren warraw-nsen.

 D ilmeẓyen neɣ d imeqranen, d tirebbaɛ i d-ttasen yal wa s wacu i d-yegla d ttawil iwakken ad sbeɛden s kra yellan d amihan ɣef yinelmaden. Imi d yiwen n cɣel yuḥwaǧen aṭas n wallalen, imezdaɣ n Tqaɛet yeɛyan deg uraǧu gezmen-tt deg rray iwakken ad d-swejden ayen i iwulmen s tedrimt-nsen. Ɣef waya, yal amezdaɣ yewwi-d ayen iwumi yezmer, wa d rrmel, wa d ssima, wa d uzzal wayeḍ d iɣil-is. «Nefra-tt gar-aneɣ iwakken ad nekkes tifxet-a yettwandin i warraw-nneɣ. Yal ass nettraǧu aniwa ara yeɣlin deg uxemmuj yecban wa, mi akken imḍebbren terza temsalt qqnen allen-nsen zdat tudert n yinelmaden. Newweḍ ɣer tallit anda ala win yenṭerren ara yeḥrirten ! Wamma, limer d lebɣi llan srabes yettuxessen I cɣel-a ara xedmen acḥal aya. Meɛna, skud I mazal tagmat, agerruj I aɣ-d-ǧǧan imezwura-nneɣ ur inegger-a. Tacemlit d tin yessuzufen lḥif di tudrin, ihi ass-a nekni nerra-as azal, nemlal-d !” Dɣa d wigi I d imeslayen I aɣ-d-yenna yiwen n ubabat yerfan zdat tsusmi n yimḍebbren ɣef lḥif ideg ttidiiren yinelmaden. Imezdaɣ n Tqaɛet heggan-d daɣ iwakken ad bnun zdat n uɣerbaz kra n tseddarit I yinelmaden iwakken deg wussan-a n tegrest ur ttɣimin ara I lehwa d usemmiḍ. D yiwen n usenfar s wazal-is iɣer kkren yimezdaɣ n taddart. Ayen I d-ijebden lwelha-nneɣ mi nerza ɣer twizi n yimezdaɣ n taddart-a, d anabit n yimḍebbren ama n tɣiwant neɣ n srabes nniḍen.

<p style="text-align: right;"><span style="white-space: pre;"> </span>  Smail. M 

<div style="text-align: right;"> 
  
 Yettban-d mazal ad tḍul tiɣri-a n ‘’Afalu n lmut’’ i fkan yinehharen n ubrid aɣelnaw wis 9 i ufalu n Xerraṭa, i d-yezgan s wazal n 60 n yikilumiṭren seg twilayt n Bgayet. Dɣa, deffir n ubaxix i yeḍran ayyuren iɛeddan ɣef ssebba n ukamyun iwumi yeqqers uḥebbas, teḍra-d ddurt-a kan, twaɣit-nniḍen n ubrid i yeglan s yiwet n terwiḥt, daxel ufalu-a. Imi llan wid i tent-yuɣen s unṭer wwin-ten ɣer sbiṭar. Am dima, yeḥḍer deg usehwu-a (accident) yiwen n ukamyun n ttɛebya yeẓẓayen. Ɣas ma d aɛeddi iweɛren sɣur yiwet n tkerrust i yellan deffir n wayen i d-yeḍran, ɣef leḥsab n waṭas n tnagiyin. Iban-d segmi yemdel ubrid wis sin n Ɛecba, ideg ttilin-d yiqeddicen n ussusaɛ, izad umihi (danger) n twuɣa s sin n yiberdan ahat. Ladɣa imi seg wacḥal-aya i yeffeɣ wawal ɣef ufalu-a, belli ilaq-as ad as-yemmag ureqqaɛ s telqayt akken ad yili iwulem cwiṭ i tikli, ad neqsen deg-s yisehwa.War ma nettu ikumyan imeqqran i yettilin, deg waṭas n tikkal, d ssebba n yibaxixen-a n ubrid. Ihi, deg tsemhuyt-a n yigeffuren d texser n tegnawt, ala aḥader i izemren ad d-yemneɛ bab n tkerrust seg tmettant.

<p style="text-align: right;"> M. K. 

<div> 
  
 Akken i as-yenna winna :’’ deg uxxam, tameṭṭut tettwet γer uqadum-is, di lxedma, tettwet γer deffir-is.’’     I lmend n wass agraγlan n mgal tiyitiwin n tlawin i d-yettasen yal 25 deg unbir n yal aseggas, thegga-d tuddsa Amnesty International s lemεawna n tiddukla tadelsant ‘’Amusnaw’’ n Tizi Uzzu yiwet n tmesbanit deg umraḥ n usalay n temdint n Tizi Uzzu anda i d-yella umeslay gar wid i d-iheggan leqdic-a akked yimdanen i d-yerzan γer din γef yiswiyen n tmesbanit-a. Aṭas n lγaci i d-yusan : wa d abrid kan, wayeḍ teεna-t temsalt. Mass Aomar Ait Slimani, yiwen gar yimḍebbren n Amnesty Internationnal, yenna-d :’’ mebεed mi nexdem asarag d tγamsa di Lezzayer tamaneγt, ass-a nexdem timsikent i lmend n wass agraγlan n mgal tiyitiwin n tlawin i wakken ad d-nessefhem leqdic-agi-nneγ i d-yezgan mgal tiyitiwin n tlawin ladγa tamsalt n lḥarma. Neḍleb, di&amp;gamma,; deg yimḍebbren n Lezzayer i wakken ad gen leqwanen ara yesseḥbibren γef yizerfan n tmeṭṭut.’’ Deg yiwen ulγu i d-tessufeγ tuddsa-a, teḍleb ad tẓer aneγlaf amezwaru Mass Sellal. Ula d Mass Hachemi Touzane, aselway n Tiddukla tadelsant ‘’Amusnaw’’, ikemmel deg ubrid-a, yenna-aγ-d:’’ tikti-a tekka-d sγur imeγnasen n tiddukla-nneγ. Ihi, i lmend n wass agraγlan n mgal tiyitiwin n tlawin, nhegga-d timsikent-agi si 8 n sbeḥ armi d 4 n tmeddint i wakken ad nili mgal tamḥeqqranit n tmeṭṭut. I wakken ad d-nebeggen, di&amp;gamma,; d akken leqwanen-agi n Lezzayer ilaq ad beddlen, ur ilaq ara ad yili miḥyaf gar tmeṭṭut d urgaz deg yizerfan-nsen. Aṭas n yimdanen i iferḥen imi neṣṣaweḍ nessufeγ-d ugur-agi γer berra. Zik yella kan daxel n radyu d tilibizyu.’’

     Akken yebγu tili tiγri n yimdanen-agi, tamsalt teεna timetti s timmad-is. Ma yella deg uxxam d tameṭṭut i tessimyifen mmi-s γef yelli-s di yal taγawsa, amek ara d-tawi azref-is di berra? Ma yella di lğame&amp;epsilon,; ccix ad yeḥseb tameṭṭut d ciṭan, d nettat i d aγbalu n wuguren akken ma llan u tameddit d tameṭṭut-is ara as-yessirden iḍerran-is, amek ara d-tawi azref-is deg uxxam ? Ma yella deg udlis n uγerbaz, ad naf d akken yura-d aqcic deg waddal, taqcict di tkuzint yerna d tiselmadtin i t-yesselmaden, amek ara tesεu azref di tmetti ? Ma yella taqcict yefka-tt baba-s d tarzeft i yirebraben γer Suriya neγ Lεiraq u nettat teqbel, amek ara d-tnadi, ass-a, γef uzref-is ? 

     Ihi, akken i as-yenna winna, daγen :’’ win yebγan ad tṣeggem, iṣeggem iman-is.’’

 Ula d argaz, s lḥeqq-is : yugi azref n tmeṭṭut s zik akken i aγ-t-id-tenna Nna Ourida deg usefru.

 ‘’Qqimeγ armi d yiwen wass,

 Iger-iyi ubrid γer gma.

 Yenna-yi-d : mreḥba s uletma,

 A tin ṛẓagen am ddwa.

 A gma, ur γelleḍ ara,

 Yeğğa-yi-d baba d yemma.’’

 Qqimeγ armi d yiwen wass,

 Iger-iyi ubrid γer εemmi.

 Yenna-yi-d : mreḥba s yelli,

 A tin rẓagen am ilili.

 A gma, ur γelleḍ ara,

 Yeğğa-yi-d baba ḥnini.’’

<p style="text-align: right;"> Hocine.M 

  
 Ass-nni n ttlata (ahad) yezrin i d-banen yigemmaḍ n ukayad n taggara n uswir alemmas (BEM) n useggas aɣurbiz 2016-2017. Ɛlaḥsab n tenmehla n usegmi n lwilaya n Tizi Uzzu, azal n 13313 i ijerden iman-nsen deg umuɣen n usεeddi n ukayad-a, acu kan ala 13246 deg-sen i t-sεeddan. Leḥsab n wid i t-id-yewwin, yelḥaq 8878, s lqidar n 67, 02%, s wakka i d-tḥela amkan amezwaru deg umyezwar I tikkelt tis 9 deg wakal aɣelnaw. Ma d amḍiq amenzu n umyezwar n yinelmaden deg lwilaya n Tizi Uzzu, yuɣal i tnelmadt Djaouti Lydia, yeqqaren deg uɣerbaz alemmas Hadjeb Mohammed Iloula, s tneqiṭ n 18,72. Ma amḍiq wis sin tḥara-t-id tnelmadt Nacer Lyna, yeqqaren deg uɣerbaz alemmas Loutfi n Tizi Uzzu, s tenqiṭ n 18,72 ula d nettat. Ma d inelmaden i yewwin ugar n 18, wwḍen 18 n yinelmaden, ma d wid i d-yewwin ugar n 17 leḥqen 131. Ma deg wayen yeεnan amyezwar n yiɣerbazen ilemmasen: d aɣerbaz alemmas Nacaf Mohammed Akarou deg Azeffoun i yewwin amkan amezwaru s wazal n 97, 06 %. Ad d-nesmekti d akken lwilaya n Tizi Uzzu d tikkelt tis ṭẓa (09) ideg i tewwi amḍiq amezwaru deg umyezwar deg ukayad-a n BEM deg wakal aɣelnaw. Ad d-nesmekti diɣ belli agemmuḍ amatu yewweḍ ar 73,68% s yinelmaden-nni iɛeddan d ugemmuḍ amatu n useggas.

  A. A. 

  
 Ass n ssebt iɛeddan, 14 deg waggur n tuber 2017, ɣef 13h00 n uzal, i d-tella tmeɣra n ccna n tallalt i yettwaxdamen deg uxxam n yidles Lmulud At Mɛemmer, i lfayda n ugrud-agi Adam. D tameɣra i d-thegga Tiddukkla taɣelnawt n Twizi n Tizi Uzzu, s lemɛawna n Tenmehla n yidles n Tizi Uzzu, Axxam n yidles Lmulud At Mɛemmer. D tameɣra meqqren i d-yellan deg tzeqqa tameqqrant n Uxxam n yidles Lmulud At Mɛemmer n Tizi Uzzu. D tameɣra ideg ccnan 06 n yifennanen-agi : Arezki Ouali, Siham Stiti, Rachid Hamouche, Hacéne Ahres, Massi,…atg. Anekcum ɣer tmeɣra-agi yella-d s wazal n 300 DA kan, d azal uzmil (prix syomblique). Ad d-nesmekti belli, Tiddukkla-agi, texdem leqdic-agi i wakken ad d-tejmaɛ ayen iwumi tezmer i wakken ad tent-tefk i ugrud-agi Adam, i yeɛan kan 4 n yiseggasen deg lɛemer-is, i yenḍerren aṭas tineggura-agi.

   A. A 

  
 I wakken ad tkemmel amecwar-is terbaɛt n Lezzayer deg teqbuct n tefriqt, ilaq-as ad terbeḥ tarbaɛt n Sinigal u ad tessirem ad ad texser terbeɛt n Tunes, tameddit-a. Xas akken, ad yili deg-s leḥsab, meḥsub ur ilaq ara i tarbaɛt n Zimbabwi, ad terbeḥ s ugemmuḍ ameqqran. Ma ulac, d taneggarut-agi ara iɛeddin ɣer uswir 1/4. Acu kan, aya d leḥsabat mačči d annar. Tidet n unnar, dayen-nniḍen. Ɣef wakken i d-tban terbaɛt taɣelnawt n lezzayer deg temliliyin-is, ama d tin akked Zimbabwi neɣ tinna akked Tunes, u ma tkemmel deg lɛeb am winna, asirem ɣer uswir 1/4, yettban-d d awezɣi. Ladɣa,imi tebɣa terbaɛt n Sinigal, ad d-ternu rbeḥ-is wis tlata akked terbaɛt n Lezzayer. ‘’Ad nqabel tarbaɛt n Lezzayer, akken i nqubel timezwura-nni. Nhegga-d timlilit i wakken ad tt-nerbeḥ’’, akka i d-yenna usleɣmay n Sinigal, Aliou Cissé. Am wakken yessaram, diɣ, ad tili temlilit tgerrez imi ‘’aṭas i tt-yettraǧun. Deg unnar, ad ilin aṭas n yimyuraren ifazen. Ɣef waya i nessaram ad tili timlilit igerrzen. Xas ulamma, mačči kan ɣer yimyurar ifazzen i teqqim imi aql-aɣ la nettwali deg terbaɛt n Lezzayer i ikesben imyurar igerrzen acu kan mebla igemmaḍ ifazen’’, ikemmel yenna usleɣmay Cissé. Tarbaɛt n Lezzayer i ḥesben d taqacuct n Tefriq uqbel ad tebdu teqbuct. Acu kan, akken telɛeb timlilit-is tamezwarut akked Zimbabwi, tessban-d aswir-is d ttbut, aswir adday d wuguren i tesɛa yakan deg tmliliyin-nni n teqbuct n ddunit. D tarbaɛt s yimyurar yetturaren mebla lebɣi, mebla lemqadra, wammag tirrugza, fiḥel ma nenna-d. Ma nekkes, ahat, Mahrez akked M’Bolhi, wiyaḍ d nutni i yesxesren tarbaɛt-nsen : llan d sebbat n yiswiyen i ikecmen deg ucebbak-nsen. Ula d Raouraoua, yekcem sbiter n Fransa akken tekfa temlilit-nni n wass-nni n lexmis akked Tunes. Ɛlaḥsab n kra n yiɣmisen, akken texser terbaɛt n Lezzayer, yehlek Raouraoua. Iruḥ srid ɣer Fransa i wakken ad idawi dinna. Tameddit-a, ayen yellan deg tasilt, ad t-id-yessali uɣenja. 

<p style="text-align: right;"> Hocine Moula 

 
  
 Akken kan uɣalen warrac s aɣerbaz u bdan keccmen deg tannumi n useggas amaynut 2016/2017, yenneqlab fell-asen waddad. Deg ddurt iɛeddan, teḥbes leqraya deg yiɣerbazen n Ayt Smaɛel, qqimen yinelmaden sin n wussan war timsirin. Aya, yuɣ lḥal yekka-d seg yisundiden (grèves) i gan kra n yiselmaden i tikkelt tamezwarut segmi tfukk teswiɛt n kraḍ n wayyuren n yimuras. Iselmaden-agi, ɛla ḥsab ayen i d-qqaren, yella-d wugur i ten-yeǧǧan ad beṭṭlen lawan-a aseḥfeḍ, imi ur msefhamen akken ilaq akked sindika i d-yettmeslayen s yisem n uɣlif n usegmi. Meḥsub, iɣaḍ-iten lḥal ɣef wayen i ten-yeɛnan. Ttwalin iman-nsen, ur wwin azref-nsen amek i t-bɣan. Yezmer mačči d yiwet n tɣawsa i d-cerrḍen yiselmaden-nni bac ad uɣalen ɣer umahil-nsen. Ad d-nebder seg-sent, asuter i ssuturen ad asen-rnun adrim i tmayyurt-nsen, acku tin i d-teṭṭfen ur ten-tseɛɛed ar tura. Kkaten ladɣa ad ffɣen tastaɣt (retraite) deg semmuset n tmerwin (50) n yiseggasen. Ɣas ma mgaradent ahat ssebbat i yellan deffir useḥbes n tɣuri, ur yettwazdi yiswi, maca tikti n yisundiden mtawan fell-as. Daymi nessaram ad tefru taluft s lemɣawla, ad uɣalen waman i yiɣeẓran-nsen. Imi ma teqqimliḥala amek tella, ma yettwakemmel uxdam n yisundiden-nni amek i d-qqaren, tagnit ad tewɛer ugar. Dɣa, annect-a yesmektay-aɣ-d ɣef yilindi asmi tettwaḥbes leqraya aṭas n wakud akken reqqɛen yiɣilifen. Izerreɛ daɣen asḥissef ɣef warrac-nneɣ, acku akken yebɣu yili lḥal, d nutni i d iseflan imezwura n yiɣimi-a i yettuḥettamen fell-asen. 

<p style="text-align: right;"> Kaïsa Khalifi 

  
 Taɣiwant n Ait Aissa Mimoun i d-yezgan deg ugafa n lwilaya n Tizi Uzzu, i yebaԑden fell-as azal n 15 km. Taɣiwant-agi ideg llant 23 n tudrin, tettwassen iseggasen-agi ineggura s lexsas meqqren deg waṭas n yiḥricen d yisenfaren yemgarden n tudert tatrat, gar-asen: lgaz n temdint, yir liḥala n yiberdan, Internet, aman n tissit…atg. Acu kan tikkelt-agi, yerna-d ula d aɣbel n ttawilat n uṣiweḍ ɣer yiɣerbazen. Mazal imezdaɣ n 23 n tuddar n tɣiwant-agi n Ait Aissa Mimoun, ssuturen tuɣalin n lkiran yettawin ɣer yizɣerbazen, anda ttafen iman-nsen inelmaden gar sin wuguren. Aɣbel amezwaru d lexlaṣ i ttxeliṣen yal ass gar 80 ar 100 DA i, ladɣa wid yeqqaren deg tesnawiyin. Ma d aɣbel wis sin d ttiwḍin s aɣerbaz ɣef 08h n sbeḥ. Imi acḥal n tikkal ur ttawḍen ara inelmaden deg lwaqt ɣer uɣerbaz. Sseba akk n wanect-a ; d ulɣu-nni i d-yefka useqamu aɣarfan aɣiwan (A P C) n Ait Aissa Mimoun, ideg yekkes akk lkiran yettawin ama ɣer tesnawit n Muḥmed Wediεi yellan deg Teplakin, ama d tin yettawin ɣer tesnawiyin n Tizi Uzzu, gar-asent- Rabaḥ Sṭembuli, Lxensa, Faḍma n Sumer… Ad d-nesmekti kan, d akken lkiran-agi yellan ttawint ɣer tesnawiyin, nnefṣ tettxelis-it tɣiwant, ma d nnefṣ-nni-niḍen, ttxelisen-t inelmaden s waggur. Acu kan seg wass-nni lhed mi uɣalen warrac ɣer tesnawit, ulac lkiran n uṣiweḍ. Ma d tid yettawin ɣer yiɣerbazen ilemmasen (CEM), yettabaεen ɣer tɣiwant, ḥebsen ixeddamen-nsent ɣef lexdma ɣef teɣzi n 3 wussan, seg wass n ltnayen armi d lexmis-a yezrin. D ayen i yeğğan inelmaden deg uɣerbaz n sin yimeɣrasen Tellal Muḥend n Uqawej yeqqaren ad ruḥen azal n 5 ikilumitren ɣef uḍar. D ayen yeğğan imezdaɣ n tɣiwant-agi, daɣen, ad d-gren tiɣri yerna ad ssuturen deg wid teԑna temsalt, gar-asen imeḍberen n tɣiwant Ait Aissa Mimoun, iɣef yella ɣef uqerruy-is Mass Aki Chabane, i wakken ad d-afen tifrat i wugur-a n uṣiweḍ.

<p style="text-align: right;"> ADAOUN Abdelghani 

  
 Am yiseggasen iɛeddan, ur d-yelli kra n ubeddel rrif n yilel n waɣir n Bgayet, deg tsemhuyt-a n unebdu.

 Yal amḍiq i yebɣa yiwen ad t-iẓur i uɛumu, ilaq ad yawi yid-s aṭas n tedrimt swayes ara ixelles ayen ara yesseqdec. Seg uqiḍun i yeɣlayen i ukraw, ɣer uneɣsar (parking) s 100 n yidinaren, i yettuḥettmen akken ur yettaweɣ wara takerrust, ɛeddi ɣer ubduz s 100 n yidinaren-nniḍen…atg. Armi i d-iban i kra umḍiq-a n tukksa n uqebli, yecba akk imukan n ttjara, am ssuq, anafag, atg. « A win yufan a Rebbi ad tili teftist d amkan n tukksa ɣef lxaṭer i yal amdan, yesɛa neɣ uhu. Maca ha-t-an aẓawali ur yezmir ad n-yerzu weḥd-s, aniɛad s twacult». D awal n yiwen n ubabat seg Ayt Smaɛel. Ilaq ad d-nini deg wussan yezrin, yeffeɣ-d wawal ula sɣur lwali n Bgayet s timmad-is akken ad ilint teftisin ldint baṭṭel i medden. Meɛna, seg tama-nniḍen, wid yeddewwiren i sswaḥel-a teɣzi n unebdu ur ufin s wudem ilaqen taɛessast d lḥers fell-asen. Zgan ttḥettimen ɣef yal aḥewwas, d amerray neɣ uhu, ad ixelles idinaren ma ulac ɣas ad yuɣal ansi d-yusa. D ugur ameqqran i yeqqimen ur yefri ar iḍa, deg teswiɛt ideg simmal rezzun medden ɣer teftisen, wissen ahat ad afen kra n tesmuḍi, imi azɣal yewweḍ ɣer tla-s.

  M. K. 

  
 I kra n tin neɣ win yebɣan ad t/yettikki deg temlilit n tmedyazt tis 09 n tmaziɣt n Sumam ara d-tesuddes Tiddukla Itri Adelsan N Weqbu, timlilit ara d yilin seg 24 ɣer 27 deg Dujember 2015, ad d t/yazen krad (03) n yisefra. Ad ttwarun s tlatinit, s ttawil n uselkim. Aya uqbel 30 Umbir 2015, ɣer tansa-ya Email : <a class="__cf_email__" data-cfemail="cda8b9a2a4a1a8aeb8a1b9b8bfa8a1a1a88daaa0aca4a1e3aea2a0" href="/cdn-cgi/l/email-protection">[email protected]</a>. S kra n win neɣ tin ara ad yaznen, ur d-isedday ara isemi-s neɣ uṭṭun n tilfu- ines. Imekkiyen ad ẓren belli tamedyazt-nsen ad tɛeddi uqbel deg usɣerbel sɣur tesqamutt n umsizwer. D nettat ara d imudden igmaḍ imenza umi ara nessiwel ad kkin deg temsizelt n tmedyazt. Imedyazen id-yessuffɣen ammuden n yisefra, zemren ad d-glun yes-sen ad ten-senzen s ubuddu. Kra n win yewwin araz deg temliliyin yezrin, nessaram ad d-asen ad ilin d inebgawen n temlilit n lɛez d lḥerma. ula d nutni, yal yiwen s tama-s, izmer ad d-iglu s terzeft akken ad yerr tajmilt i umedyaz-nneɣ ameqran Dda Muḥamed Benḥanafi. Win yexsen ugar n yisallen ad d-isiwel ɣer wuṭunen-a : 0775545776 akked 0772650015.

  
 Zik, lɣerba teqher ulawen n wid yellan di tmurt lak d wid yerzan ɣer ynig. Ala kra n wawalen id d-yettawḍen ssin idisan deg tegnitt ɣer tayeḍ s lmend n tebratt deg watas n tikwal. Illa melmi, ma myagaren sin n taddart deg yiwen wemkan deg yinig, ttemsawadhen-d slam i wid yellan dagi. Deg watas n tikwal, ur d-qaren ara tidett, neɣ ur tt-id-tteglamen ara akken tella. Atas i yettfaren ayen ttidiren. Llan kra ttexnunusen deg lhif, maca ur d-eqqaren ara ayen ten-yettaɣen akken ur steɣbilen ara at wexxam. Llan kra sbedden ixxamen-nniḍen akken wḍen.Tabratt tella d ttawil ttragun yemdanen am wagur n lɛid. Iccer-nni n lkaghed yettarra-d acmumeh ɣer wudem n yemdanen umu tejreh lɣerba ulawen-nsen. Imdanen, zzik, ur ɣrin ara. Mi ara arun ne ɣad d-seɣren tabratt ad gren tiɣri i wid yeɣran akken ad sen-d-sfehmen timsal.

 Di tmurt, d tilawin i yhulfan atas s lefraq-agi. Asentel-agi yegla-d, ama deg tmedyazt, ama di cna, s iḥulfan n ṣbeṛ d lxiq. Ger tlawin i yecnan ɣef yinig ad d-nebder nna Crifa, aɣerbaz n tezlitt taqbaylit, tala ur nettɣar. Nna Crifa terfed asefru d amwanes-is akken ad tecnu ɣef lehmala “Ay aẓerẓuṛ», ger tezlatin s wayes tettwassen. Tceyyeɛ afrux-agi akken ad s-d-yawi lexbaṛ n win tḥemmel.

 “Ah ay aẓerẓuṛ

 Tbeɛ-it ɣer lbabuṛ

 In-as i wacu iyi-iɣuṛṛ

 Ak yexdeɛ Ṛebbi a ṛṛay-iw

 Mliɣ-as ul-iw

 Yenna-d lxiṛ ɣer zdat”

 Atas n tlawin, ladɣa, sufuɣen-t-ed s usefru tugdi-nsen-t, ihulfan, lak d wayen yak yettqerriɛen i yiḍes ad d-yers ɣef cfer. Deg snat n tezlatin-nniḍen nna Crifa ad d-sefru.

 “Ay aɣṛib sɛu laɛqel

 Nesla ijaḥ ṛṛay-ik

 Lɣerba ur tettdummu ara

 Asmi ara ɣlin wuglan-ik

  yeǧa-iyi netta iṛuḥ ɣer l’Paris

 Ma d nek ṛwiɣ lemḥani »

  « Di lɣeṛba yeɛṛeq yisem-is

  Ur neẓṛi d acu i t-ifnan

 Yettu tamurt n lejdud d lwaldin i t-id-iṛebban

 Teyyara i d-yusa deg yiḍ

 Awi-iyi ɣer wusbiɣ n tiṭ

 Ma d keč a xuya tṛuḥeḍ

 I nek ɣer menhu iyi-d-eǧǧiḍ » 

                  Fatiha K

  
 Axxam n yedles n Mulud At-Mεemmar n temdint n Tizi-Wezzu, yesduri-d ddurt-agi yezrin tusnawt γef Kateb Yasin s teγzi n 02 wussan 28 d 29 tuber 2015, s usentel « Kateb Yacine, d amaru bu tira yegten d udmawen ». Dγa deg yisaragen s yiskasiyen ixedmen yisdawanen, wwin-d awal s telqay γef umecwar n tsekla n ungal, akken isqardcen awal γef tmezgunt n Kateb Yasin. akken id-tella temzikent γef tudert n umyaru akked umeskar n Nedjma (Itri), asenεet n tecquft n umezgun, syen segran s tγuri n kra n yeḍrisen n Kateb. Timlilit-agi tesdduritt-id tzeqqa tameẓyant n leqdicat n wexxam n yedles n Mulud At-Mεemmar n Tizi-Wezzu anda iḥedren deqs n yinelmaden n tsedawit n Tizi-Wezzu i ilemden tutlayt n Tefransist. Ma yella d imsaragen yellan deg ahil n temlilit tusnawt, Dr Fatima Malika Boukhelou , d taselmadt deg tutlayt akked tɣerma tafransist di tsedawit n Tizi Wezzu, id-yeγran aḍris n Yasine , « Seg yimbiddalen n Uɣyul n Afulay, ɣer uɣebbar n lefhama n Kateb Yacine neɣ tasmedna taɣerfant i umi d-ulsen anulfu ». Syen mass Ali Chebili , d aselmad deg ugezdu n tefransist di tsedawit n Tizi-Wezzu, yeγra-d aḍris « Nedjma, tira yegten d tuɣac n ugzam neɣ aɣewweɣ n cbaḥa ». Ma yella d mass Mohamed Lakhdar Maouga, aselmad deg tsedawit n Lezzayer yemmeslay-d γef « Timmuzɣa ɣur Kateb Yacine ». Tighilt Mohamed Amokrane, d amusnaw, d aselmad n tutlayt n tefransist di Tizi-Wezzu, d anaẓur imi d argaz n umezgun yemeslay-d γef azal n ungal Nedjma s usentel « Azamul n Nedjma », ma yella d « Tawinnest n ttaṛ : aseɣret n tegrawla) s ɣur Aini Bettouche, d taselmadt taqburt n tesdawit n tsekla akked tutlayin di Tizi Wezzu. Axxam n umezgun amnaḍan n Tizi-Wezzu i yewwin isem n umyaru kateb Yasin, yesduri-d tagara n temlilit s tecquft n umezgun id-ksen deg yeḍrisen n Kateb Yasin, id-uraren yinelmaden n tsedawit n Tizi-Wezzu. Kateb yasin ilul ass n 6 ɣuct aseggas 1929 di temdint n Qsenṭina, deg usamer n tmurt n Lezzayer. Mbeɛd mi yekcem ɣer uɣerbaz n uselmed n Leqqran aseggas n 1936, yuɣal yekcem ɣer wulmud deg uɣerbaz n tesnawit afransawi. Di 8 maggu 1945, yesεa 15 yiseggasen kan di leεmer-is, yekki di tmesbanit-nni i d-yellan deg temdint n Sṭif mgal lbaṭel imahrasen n tmurt n Fransa, yugi tudert n ddel. Dɣa yettwaḥbes 4 wagguren. Yemma-s tɣil dayen yettwanɣa, dɣa ifukk fell-as usirem, tesleb. Tkemmel ussan-is di sbiṭar n Blida. Aseggas n 1946, yessufeɣ-d adlis-ines amezwaru, d amud n isefra. Di 1948, yuɣal d aneɣmas deg uɣmis Alger Républicain. Aseggas n 1951, yunag ɣer tmurt n Fransa. Di 1955, yessufeɣ-d yiwen n udlis Le cadavre encerclé. Aseggas mbeεd, di 1956, yessufeɣ-d adlis-nni yettwassnen ugar wiyaḍ, win i as-yernan azal, wagi d Nedjma di tizrigin n Seuil. Aseggas 1959, yessufeɣ-d Le cercle des représailles. Gar yiseggasen n 1966 d 1970, yerna yessufeɣ-d sin n yedlisen-nniḍen, wigi Le polygone étoilé akked L’homme aux sandales de caoutchouc. Asmi i d-yuɣal Yasin Kateb yettidir di Lzzayer, yeṭṭaxer i tira n yedlisen, yuɣal yettaru amezgun s tutlayt n taεrabt n Lezzayer, dɣa yesbedd yiwet n tdukla n umezgun d netta i yellan ɣef uqerruy-is. Gar tceqqufin-ines yettwassnen ; Rrfed tabalizt-ik a Muḥ (1971), Tiɣri n tlawin aseggas (1972), Ṭrad n 2000 yiseggasen (1974), Palestine yettwaxedεen (1975). Kateb Yasin yecrew-d aṭas n warrazen s tegzi-s. Aseggas n 1963, yewwi arraz n Jean Amrouche, i d-tsuddes tamdint n Florence n tmurt n Ṭelyan. Aseggas n 1975, yewwi arraz n Lotus n yimyura. Aseggas n 1980, yewwi arraz amenzu n yizem i umezgun, Académie Simba et Corriere Africano. Aseggas n 1987, yewwi arraz ameqqran aɣelnaw n tsekla i as-tefka taɣlift n yedles n tmurt n Fransa. Ayen i d-yeğğa Kateb Yasin d aggeruj ur nettfakka, tisutwin i d-iteddun ad t-id-afen. Yasin yemmut deg waggur n tuber aseggas 1989 di temdint n Grenoble, tamurt n Fransa. Yuklal ayen yugaren tajmilt acku d netta id ajgu n tsekla Tazzayrit.<span style="white-space: pre;"></span>

<p style="text-align: right;"> Islam Bessaci 

  
 Di yal tamurt, ɣer yal agdud d tidiwin n wallaɣ i yesseftayen timeti. D asekkud n imensawen akked imedyazen id yettṛuẓun isula akken ad ggen abrid i tafat. Tafat yettawin amdan ɣer lberr n leqrar akked liser . Tafat yesseɛdalen amdan akked d inek-is . Tafat yettcuddun ifer ɣer lǧedra-as, lǧedra ɣer uẓar-is akken yal as , di yal lawan, aẓar werǧin ad yenser I tara. Di tmura yegzin taluft amedyaz s wazal-is. Bab n wawal qṛib d Nnbi. Imedyaten gten ama di tmura n usamer alemmas neɣ di tmura tutrimin( occidentales) . Imedyazen am Baudelaire, Hugo, Paul Eluard , Adonis, Nizar Qabani, Mohamed Derwich s leqder akked d leɛnaya i d yettwabder yisem-nsen ɣer timura i ten-id yurwen akked ɣer leǧnas iḍen merra. Di tmurt –nneɣ amedyaz xas ini qṛib d tacrurt ur newwi ur nerri. Deg akken yuder yiswir n tmussni ɣer-nneɣ, ma aṭas ttwalin deg-s amedah yessedhuyen arrac ma drus ccuban-t ɣer tseṭṭa –nni ur nerri tili, tella neɣ ulac-itt ḥedd ur yenḥerwel. Xuḍi zik mačči akka i yella lḥal di tmurt n leqbayel, imi imezwura –nneɣ rran ccan i – ilaqen i wawal, rran lɛez i At wawal. Ɣef aya ismawen n Yusef Uqasi, Si Muhend U Mhend, Ccix Muhend u Lhusin, Slimane Azem, Lounis Ait Menguellet, Ben Mohamed…d itran iɛemṛen igenni n tsekla taqbaylit , d iɣbula n tmussni , d tiɛwinin n usekkud yettmmalen abrid ɣer yiman-nneɣ. Maca di taggara agi, imedyazen ṛuḥen am akken t-heqqer-iten tiṭ, win id yusan ad yessew tidi-nsen zun akken tidi n wallaɣ-nsen d lmecmel win id yusan ad yeddem mebla ma yella unebbeh neɣ tilisa. Akken ad ad nnaf acimi yettseyyix u ɛerqub n tmussni tineggura agi di tmurt n leqbayel tella-d tadiwennit-agi akked umedyaz mussanen nezeh aṭas Mass Selmi Moussa.

  Awal s tewzel ɣef Moussa SELMI i yimeɣriyen-nneɣ. 

 Lemmer d lebɣi d kečč, s ṣṣifa-k d aneɣmas, ara d-yinin awal fell-i, meɛna wicqa. Akken ad d-rreɣ s tewzel ɣef westeqsi-agi, am wakka i yi-d-tessutreḍ, nekk d amedyaz, d imsuqel. Ttaruɣ tamedyazt ɛecrin n yiseggasen aya tura. Suqleɣ-d ddeqs n yedlisen si trumit akked taɛrabt ɣer teqbaylit.

 <span style="font-family: inherit;"> Amek i d-ilul Umezday n yimedyazen ? D acu i d-iswi-ines ? </span>

 <span style="font-family: inherit;">Amezday-agi di tazwara d ttexmam aseklan amaynut, d abrid adelsan yeffɣen i yiberdan n tsertit tadelsant tuɣ tmurt. D ayen ara yemmden d aɣerbaz n tsekla d tmedyazt. Ddeqs aya i nɛewwel ad d-nesbedd tikti-ya. D acu kan llant-d kra n tedyanin i d-inebcen alali n Umezday-agi. Di yebrir 2015, tessawel-aɣ-d yiwet n tdukla tadelsant ad nettekki deg usfugel i d-thegga ddaw leɛnaya n tmehla n yedles n Tizi Wezzu. Asfugel i wuɣur i d-teɛreḍ daɣen icennayen akked wid ixeddmen amezgun. Ineggura-agi msewwaqen ad ttuxellṣen. Weqbel ad tebdu lḥefla, wid i d-yessuddsen leqdic-nni heggan « amḍiq n yiseɣ » i yinaẓuren-nni-nniḍen, nekkni ǧǧan-aɣ di beṛṛa. Mi tebda tmeɣra, winna yettanimin iqeddem-d icennayen d yikumidiyen-nni, ma d nekkni, ur aɣ d-yebdir ara maḍi. Dɣa din i tewweḍ s ajmam, tennɣel. Ur nerni ara ula d dqiqa dinna. Deg wexxam n gmat-neɣ Lyas Gecṭuli i nesɛedda iḍ. Syin imir-n i nennejmaɛ ddeqs n tikkal armi i d-nesbedd Agraw n Yimedyazen Yezdin. AMEDYEZ. Bɣiɣ ad farṣeɣ tagnit-agi ad d-bedreɣ imedyazen i d-yesbedden Agraw-agi : LOUNI Hocine, SADI Kaci, DJOUAHER Mohand-Akli, AÏT BOUSSAD Akli, DJOUDI Fahem, DALI Salima, AOUCHICHE Mohammed, GUECHTOULI Lyès, KADDOUR Rabah, LOUNI Salah, YOUNSI Mouloud, AMOUR Mouloud akked SALMI Moussa. Ger yiswiyen-ines (imi mačči yiwen kan i yellan), nessaɣay tiktiwin-nneɣ, nettwellih, nesfiqiy, nessakay imedyazen iɣeflen, nekkat ad nekkes ddel i d-teɣḍel tsertit tadelsant ɣef yimedyazen iqbayliyen, nekkat ad d-nessukkes tamedyazt taqbaylit seg useffulekler i deg i tt-tger. Aql-aɣ la nettheggi yiwen Wubriz (un Manifeste) i deg ara d-nefser tiktiwin d tmuɣliwin-nneɣ, ad t-id-nessufeɣ di tɣamsa. Syin imir-n, Agraw yelli i yimedyazen ara yettuqennɛen s umennuɣ-nneɣ</span>

 <span style="font-family: inherit;"> Amek i ilaq akken imedyazen, ass-a , ad sɛun izerfan-nsen di yal aḥric (rradyu, tilivizyu, tizeɣwa n tmeɣriwin …) ? </span>

 <span style="font-family: inherit;">Asteqsi akken nniḍen i ilaq ad d-yettunefk : Amek ar ass-a ur sɛin yimedyazen izerfan ?! Tamedyazt d taẓuri tis xemsa ; yal leqdic n tẓuri neɣ n tsekla ara yeffɣen ɣer wegdud tewwi-d ad d-yeglu s nnfeɛ i bab-is, d ayen umi qqaren « droit d’auteur ». Aya di tmura irebḥen ulac akk fell-as awal. Tudreḍ-d tilivizyu ! Tagi iwumi semman Tilivizyu tis rebɛa n tmaziɣt tesɛedday-d kra n yimeɣruyen (rimeurs) ur tezdiɣ tehrekt ṣbeḥ meddi tenwa d tinna i d tamedyazt. Yiwwas ssawlen-d i Wakli AÏT BOUSSAD ucaylellah ɣer tedwilt « Gar-aneɣ » i wuɣur i ɛerḍen daɣen sin n yicennayen akked yimuzigiyen. Mi fuken, ssutren-asen-d ad asen-fken ccikat-nsen. Mi i asen-imekken ccak-is Wakli, nnan-as-d s taɛrabt : «Awwah ! Keččini ḥmed Rebbi imi i k-id-nesɛedda, wamma nutni ɛetben». Ayagi d lɛar, d tukksa n sser. Ula d rradyuwat yiwet nsent. Xeddmen tidwilin n tmedyazt, sɛeddayen-d imedyazen i d-yeqqaren isefra-nsen, ttalsen-asent-id i tedwilin-nni mebla ma xellṣen « les droits d’auteur ». D lɛib. Wamma tura ixxamen n yedles, seg wakken ẓran belli deffir yal tagrawla yella usefru, kkaten amek ara sburren i tmedyazt taqbaylit s weɛlaw n lfulklur. Rran imedyazen d ticcicin regglen imerǧan yis-sen. Ɣef waya, nekkni ncerreḍ-asen, mi ara aɣ-d-ssiwlen, ad gen yid-neɣ « les contrats » ma ulac maḍi am wid i ttgan d yicennayen i deg amur ameqqran deg-sen ur sɛin ara aswir-nneɣ. Ma ur qbilen ara, nettagi ad nekki yid-sen. Ilaq ad tt-id-nini, tadbelt n yedles yiwen i d idles-ines : d annuz « adelsan » i lḥekkam. Nekkni annuz nexḍa-yas. Tella taluft-nniḍen, ula d timetti ur tt-tfehhmeḍ ara. Lɣaci ur ttgan ara azal i wayen ur nesɛi ara ssuma. Ad ten-tafeḍ ɛebden kra n yicennanyen, ttaken idrimen akken ad ḥedṛen timeɣriwin-nsen, si tama-nniḍen ḥessben imedyazen « iḥerfiyen » d iɛeṭṭaren n wawal, d imattaren ! Ma ur iga ara umedyaz i yiman-is d ccɣel-is ccan, mačči d wid iḥesben tasekla d lfulklur ara as-t-yerren.</span>

  Amek yettwali Moussa tamedyazt taqbaylit  <span style="font-family: inherit;"> tamirant ? </span>

 <span style="font-family: inherit;">Tamedyazt taqbaylit tamirant tettban-iyi-d am tfelwit i deg ṭṭuqqten yiniten yemgaraden akk gar-asen (poésie contrastée). Deg wayen akk i ɣriɣ neɣ i sliɣ -yerna yif-it lemmer d ay telli tanṭulujit- ssenfaliɣ-d snat n tmedyaziyin timiranin : tamedyazt tamirant tazikit (traditionaliste) akked tmedyazt tamirant tatrart. Tazikit-nni d asiẓɣel n waman yemmuẓeɣlen yakan ! Am wakken yeqqar yinzi : «D acu i tetteffẓeḍ a wlidi, d llazuq n yilindi» ! Amawal yeḥfa, tugniwin wessrit armi kemcent, isental htutan, talɣa tefruri. Kra deg-s ur yelli d amaynut. D ayen i wumi ssawaleɣ « taddayninit ». Yerna ayagi yella ula ɣer yimedyazen yesɛan isem. Ayen i ɣef nesḥissif, (les médias) d tamedyazt-agi i ɣef ssaɣayen tafat. Ma d tamedyazt tamirant tatrart, snat ay deg-s : tatrart ibedden akked tetrart iteddun. Tin ibedden, d tamedyazt yessulin aswir aṭas ama di tikta, ama deg usentel. Imedyazen-is snulfuyen-d talɣiwin, ttekken ansi ur yekki yiwen i wawal. D acu kan tamedyazt-a teqqen ɣer yiwen n uɣanib. Tamedyazt tatrart iteddun, d tamedyazt yefflen akkin i usugen, izegren akkin i wakud. D tamedyazt n yimal. Tamedyazt tamirant tatrart s sin wudmawen-agi-ines, d rrezg n teqbaylit. Meɛna ayen i ɣef nesḥissif daɣen, ala di tfaskiwin i tt-nettaf, ulac-itt deg yedlisen.</span>

 <span style="font-family: inherit;"> Liḥala n udlis aqbayli… Amek-itt ? Amek id ak-id-yettban yimal-ines ? </span>

 <span style="font-family: inherit;">D lḥala n Weqbayli ara ak-d-yefken lexbar ɣef tin n wedlis aqbayli. Aqbayli ass-a ur yeqqar ara, ladɣa s teqbaylit. Amek tebɣiḍ ad yeddu wedlis !? Imal-is yeqqen s imal n Weqbayli. Ma yebɣa Uqbayli ad yaki, ad yissin, ad yennerni, ad ibedd netta, ad tbedd tmeslayt-is, tewwi-d ad iɣer ; ma yerra leqraya d aweddeṛ n lweqt di tmucuha ur nemɛin, ur iteddu wedlis, ur tetteddu teqbaylit, ur iteddu Weqbayli ɣer zdat. U ayagi yessagad aṭas.</span>

 <span style="font-family: inherit;"> Wissen dɣa tiẓrigin yellan ma xedment ayen ilaqen akken ad yeddu wedlis aqbayli am netta am yedlisen-nniḍen ? </span>

 <span style="font-family: inherit;">Di tmura irebḥen, asiẓreg d ṣṣenɛa mačči d tiḥilet. Qqaren-as « slesla n wedlis ». Imsiẓreg yettqabal s tedrimt asiẓreg. Lfayda tameqqrant tettruḥu ɣer win(le diffuseur) yettemsewwaqen akked wid yeznuzuyen idlisen (les libraires) akked win yesselḥuyen idlisen (distributeur), i ten-yettawin ɣer wid i ten-id yekmandin i yemsewweq-nni. Ayen i d-yeqqimen, azal n 10%, yettawi-t bab n wedlis. Dagi ɣur-neɣ, ad truḥeḍ ɣer yemsiẓreg, werɛad akk tesrusuyeḍ ayen i turiḍ, ad ak-d-yessuter agelmuẓ. Amur ameqqran deg-sen ula d tiseqquma n tɣuri ur tent-sɛin ara. Ayen yeǧǧan imyura qlil i d-ssufuɣen. Anwa i ixeṣren, d tasekla taqbaylit. Tella ssebba-nniḍen daɣen d tameqqrant. Ayen yettusemman Asqamu Unnig n Timmuzɣa ixeddem lmenker deg yimsiẓergen. Yettruẓu-asen ssuq. Yessufuɣ-d idlisen baṭel, netta ur ten-yesselḥuy, yerna yettagi-asen ad ten-zzenzen. Ula d amyaru ur t-id-yettṣiḥ ara ad ten-yezzenz. Tagi d tawaɣit. Tasertit n usiẓreg n HCA d lfinga i tsekla taqbaylit.</span>

  Amek alarmi ɣer ass-a, ulac tisɣunin s ddemma i tsekla taqbaylit ? 

 Tirit kan i zemreɣ ad ak-d-fkeɣ : Agraw n Yimedyazen Yezdin, ger yeswiyen igejdanen-ines d asefti d usnerni n tsekla ama s tesɣunin, ama s tedwilin n uwelleh d uselmed (les ateliers), ama s tsuqilin, atg.

  Azal n usuqel d wacu i d-yewwi neɣ ara d-yawi i tsekla taqbaylit…? 

 Tasekla taqbaylit tella d timawit armi d tagara-agi kan i tuɣal d tirawit. Tasuqilt d ttawil ara d-yacaṛen ilem ur zmiren ara yemyura d yimedyazen ad d-reglen s ufares (production) imani di drus n lweqt. Ayagi ad d-yeglu s nnfeɛ meqqren. Iɣerbazen d tesnawiyin ad afen d acu ara sseɣren. Yerna tasuqilt d asaɣ ger tsekliwin, ger yidelsan. S tirmi n wiyiḍ ad d-nerbeḥ tamusni, ad d-nerbeḥ leɛdaṛ (la quantité), ad d-nerbeḥ akud, ad d-nrebbi afud i tsekla-nneɣ sya ar tizmir ad teddu s wayla-s aḥrur. Yerna daɣen s tsuqilt, tasekla taqbaylit ad terbeḥ tawsit-nniḍen, ayen iwumi qqaren tasekla n tsuqilt taseklant ! S yimsuqel, idles i d-yewwin (la culture d’arrivée) yettimɣur, yettnerni, yettuɣal d amerkanti. Tisuqilin keččment di tgemmi taseklant n waɣlan.

  Melmi ara d-yeffeɣ leqdic n Moussa d-adlis akken ad as-wɛun yimeɣriyen ? 

 Ddeqs n wungalen akked yiwen l’essai i d-ssuqleɣ i yi-yessufɣent teẓrigin Lalla Moulati di Lezzayer s lebṛay (tira tiḥercawin). I tikkelt tamezwarut deg umezruy ara yeffeɣ wedlis s teqbaylit s tira-agi. Ɛewwleɣ ad ten-id-ssufɣeɣ s tira tiberkanin. Sserseɣ daɣen yiwen wungal ɣer yiwen wexxam n usiẓreg, la nettraǧu ad t-id-yessufeɣ.

  Asirem n Moussa s yisem-is d amdan, s yisem-is d amedyaz ? 

 Ad ak-iniɣ tidet, ur ḥemmleɣ ara ad hedṛeɣ ɣef usirem imi asirem d ddunnit n usugen. D asuget n wayen ulac di tilawt. Meɛna akken ad k-in-wajbeɣ, ad ak-iniɣ : d amdan, ssarameɣ ad temmudden tmedyazt ; d amedyaz, ssarameɣ ad yemmedyez Wemdan !

  Awal aneggaru ? 

 Ad ak-iniɣ tanemmirt ɣef tdiwennit-agi. Bɣiɣ kan ad fakeɣ s wawal n Vissarion Grigorievitch Belinski, yiwen uneqqad aseklan arussi i yennan : «Di tmedyazt, tudert d tudert ugar n tudert s yimad-is» !

<p style="text-align: right;"> Ait Slimane Hamid  

  
 Karim Ferkane, neɣ MuḥKarim Ferkane s yisem n tẓuri, d amedyaz i yettɛeggiḍen s usefru akken ad yessiweḍ izen-is. D mmi-s n Bgayet, i d-yekkren deg temnaḍt n Uqbu. Newwi-d deg tdiwennit-a kra n wawal. yid-s

  Aɣmis n Yimaziɣen: Amek iga wassaɣ yellan gar-ak d tmedyazt ?  

  Karim Ferkane:  Assaɣ yellan gar-iw d tmedyazt, zemreɣ ad d-iniɣ amzun d win yuḍnen yufa ddwa i waṭṭan-ines! Acku, segmi bdiɣ smedyizeɣ, (seg tagara n 2008 ar ass-a), ḥulfaɣ dakken ttifsuseɣ seg tɛekmin i yi-yesbubben wussan di yal aḥric n tudert-iw, akked tmetti tuzligt i yeffeɣ sswab d teqbaylit s umata. Tamedyazt ɣur-i d asafar n tujjya i wul d wallaɣ. Akken diɣ i tettuneḥsab tmedyazt d iles n tudert s umata (d tumert neɣ d amerret). Ɣef waya zemreɣ ad d-iniɣ d ddwa-inu! Ufiɣ fell-as! Tekkseɣ-d ayen i yi-yerḥan! S usefru i ntettru. Wamma iẓri-nneɣ yekkaw yakan. 

  Ɣef tmuɣli-k, deg tmurt-nneɣ acimi ur ttakken yimdanen i usefru azal i yuklal ? 

 Asteqsi-a wis sin a weltma Kaysa, aṭas i d-yeqqnen ɣur-s. Mačči ɣas d asefru kan iwumi ur ttakken azal di tmurt-nneɣ. Nekk ad d-iniɣ taẓuri s umata ur tufi iman-is. Acku sseddayen-tt yir ifassen, s lebɣi n udabu. Limer i yufa ur d-yettaki ugdud seg naddam-ines alqayan… Ssebɣasen deg wid i irennun naddam i wallaɣ, akked uhuzzu n wammas! Rnu, tuget n ugdud ur ɣur-s idles n tɣuri (n tmedyazt neɣ n wayen-nniḍen). Limer i trebḥeḍ ay ul talfi amedyaz ad t-tafeḍ d lmezwer n tmetti, ad sellen medden i tiɣri-ines d yiwellihen-is.

  Tbaneḍ seg wid i yessefrayen s waṭas ɣef wayen i iceɣben allaɣ d wul. Ɣas tikwal s uɣiḍi, tikwal-nniḍen s zzɛaf, maca deg tmedyazt-ik ur tebriḍ i usirem. D acu ara d-tiniḍ ɣef waya?  

 D tidet. Yella waya i d-tenniḍ. Acku ayen i yi-d-yesneṭṭqen seg tazwara d zzɛaf d unnuɣni, d leḥzen ɣef waddad-nneɣ s umata d wayen akk i d-yeḍran yid-i sɣur wid i yi-d-yezzin. Dɣa, ttlallen-d yisefra d usriden wa deffir wa, ɣef idra n yal taluft neɣ tadyant i aɣ-iḥuzan. Ama d tid i yuran fell-aɣ, tid i nura s yifassen-nneɣ, neɣ ula d tid i uran yimdanen-nniḍen ad zrint fell-aɣ (d ccer).

  Dɣa nettqabal-itent s tebɣest, imi tudert-a s lekmal d amennuɣ. Ihi yessefk ad nili d inazbayen, yerna ad nleqqem asirem a weltma Kaysa. D aɣan (d lwajeb) fell-aɣ. Txeddmeḍ tamedyazt tudmawant, i yiman-ik kan?  

 tamedyazt-inu mačči d tudmawant, i yiman-iw kan. Ɣas llan kra n yisefra d udmawanen, ttbuḥruyeɣ yis-sen nekk d yiman-iw kan, ulayɣer ad asen-slen wiyeḍ, neɣ ur bɣiɣ ara maḍi ad asen-slen. Acku d nekk kan i asen-yettḥulfun: rzan iman-iw. Maca tuget n tmedyazt-inu, terza timetti-nneɣ di yal aḥric, u terza

  Amek tettwaliḍ tamedyazt deg tsekla taqbaylit?  

 Ayen yerzan tasekla s umata, ad naf d tamedyAzt i d llsas-ines. Ɣef waya yelha nezzeh ɣef yimura n tsekla ad sseqdacen di tira-nsen tugniwin n usmedyez i wakken ad gerrzent tira-nni. Ma d tasekla taqbaylitt, tuget ad tt-naf d ammuden n tmedyazt ugar n yiḥricen-nniḍen. Nessaram simmal ad yettnerni uswir n tsekla taqbaylit di yal taɣult.

  Tanemmirt ɣef wayen i d-terriḍ a Mass Karim. Awal-ik n taggara…  

 Tanemmirt tameqqrant a weltma Kaysa ɣef tdiwennit-a i yi-txedmeḍ. S rrezg i d-rriɣ ɣef yisteqsiyen i d-tefkiḍ. Tanemmirt i Uɣmis n Yimaziɣen.

  Testeqsa-t Kaisa Khalifi 

  
 ‘’Awal ibennu yetthuddu’’, d amud n yisefra i d-tessufeɣ Massa Touati Zoulikha ‘’Hakima’’ ɣer tezrigin ‘’Edition du terroir’’, deg wagguren-agi iɛeddan. Aḥric-a amezwaru, ɣef wakken i d-tura, deg tezwarut, d aseḥbiber ɣef tutlayt timawit i wakken ad taẓ tmaziɣt ɣer sdat, ad d-tecfu tiyaḍ. Deg udlis, llan 35 n yisefra i d-yeskanen yal tama n tudert, yecban : awal, tikkellax, laman, zzher, tamurt,… Mačči d tikkelt tamezwarut i tekcem Massa Touati aḥric-agi n tira imi tesɛa yakan ugar n rebɛa-nniḍen n yidlisen. Taɣuri igerrzen.

<p style="text-align: right;"> Hocine.M 

  
 Yella ddurt iɛeddan umedyaz-amsuqel Buɛlam Messusi d inebgi n Tdukkla Azday Adelsan n Uweqqas i t-id-inecden i yiwen n usarag s wazal-is ɣef umaḍal n usezgi (adaptation). Mi d-teḥḍer tegnit, yemmeslay-d umsureg ɣef yidlisen i d-yessufeɣ d umezruy n tneqqisin yecban Kalila d Dimna, syin yefka-d kra n yiwellihen ɣef wamek suqulen, neɣ sezgayen, aḍris neɣ tamacahut sdat n kra n medden. Ɣas drus yid-sen, maca ffuden s tidet i usenf-a n temliliyin. Kra n wakud, yessawal-d Mass Buɛlam kra n tneqqisin i wid iḥeḍren, am tinna Uccen d Yizimer, almi i ten-yewwi ɣer ddunit-nni n uḥezzeb. Dɣa, yeɛjeb-asen lḥal merra. Ɣer taggara n usarag, yella-d yiwen uskasi yelhan anda i d-llan yisteqsiyen i bab n yidlisen d tmuɣliwin ɣef wayen akk icudden ɣer tira. D acu, sḥassfen yimeḥḍar imi ur d-telli temlilit n ubuddu n yidlisen n umsuɣel. Ɣef waya yenna-aɣ-d win i terza taluft: «ssawleɣ i umaẓrag maca ur d-yewwi kra. Ma d timlilit, tgerrez ayendin ɣas ur d-yusi ara waṭas. Ilaq kan, ad gtent ugar deg tmurt n Yizwawen». Ugur-a n yir aqeyyem n temliliyin tidelsanin, iɛumm deg yal tama ɣur-neɣ. Imi, deg ta n Uweqqas, ssawlen yimheggiyen i yiselmaden merra, maca ala yiwen i yellan di ttiɛad, rnu d aɣrib! Yessufeɣ-d ar tura Buɛlam Messusi kraḍ n yidlisen, akk-nsen, cudden i warrac, d asezgi neɣ d asuqel ɣer tmaziɣt. Amezwaru d kra n tneqqisen i d-yeffɣen s tallet n HCA deg 2004. Syin, yerna-d Kalila d Dimna d uḥric-nniḍen n tneqqisin tigreɣlanin.

<p style="text-align: right;"> Mhenni Khalifi 

<div style="text-align: right;"> 
  
 Seg umezruy aqbur, neẓra aṭas n yiberraniyen i yewwten amek ad yeɣli Umaziɣ d yidles-is, maca llan-d wiyaḍ i ixedmen, xeddmen ar tura fell-as akken ad ibedd, ad yennerni. Ad d-nemmeslay da ɣef Ukusi Pawl Andirsun, bab n wadeg akufi.org, akked tkebbanit Aɣerbaz d timetti daɣen. Nnuba n tkebbanit-a, d asras n usekkil amaziɣ deg rebɛa n tɣemmar n tmurt i uberreḥ ɣef walbaɛḍ n yiqeddicen, neɣ i udellel. Ɣas mačči aṭas-aya segmi d-tlul, tessaweḍ tecreḍ tamaziɣt akked wid i tt-iḥemmlen deg waṭas n yimukan d tezniqin. « Iswi amezwaru d asras n tutlayt tazwawt deg yakk imeḍqan izuzaz (publics), am di tḥuna, isensa, leswaq, tikeryas, tikebbaniyen n baylek d tid n uwanek, atg». I aɣ-d-yenna Mass Andersun. Syin yerna-d: « Nebɣa s usenfar-a, ad nessider tamaziɣt, ad nḥesses lɣaci ɣef wazal n tira n tutlayt-nsen deg tudert n yal ass. Am wakken, nenwa ad nebḍu tirmiyin n tsuqilin». Imi caḍen yiberdan n usnerni n yidles d tutlayt, awi-d ukan ma teḥsa tefrit s ubaɣur.

  M. K. 

  
 D taddart Tiferdud i yewwin amḍiq amezwaru n “Temsizzelt n taddart zeddigen” Aissat Rabah, deg tedwilt-is tis 5, i d-yettheggi, yal aseggas, Usqamu aɣerfan n lwilaya n Tizi Uzzu.

 D tajmilt i d-as-yettuɣalen i Rabaḥ Aissat yal aseggas s temsizzelt i d-yettilin akken ad tt-ttwafren taddart i zeddigen. Deg tezrigt n useggas-a, ttekkant 78 n tuddrin. Ffɣen-d yigemmaḍ n temzizelt ddurt iɛeddan deg yiwet n tmeɣra deg Uxxam n yidles n Mulud Mɛemmri anda i ḥedren aṭas n yemdan. Tḥella-d taddart Tiferdud, taɣiwant n At Yusef di Miceli, amḍiq amenzu, syin d taddart Talbent di tɣiwant n Zekri. Ma yella d amḍiq wis kraḍ, yuɣal i taddar Ibekkaren di tɣiwant n At Wizgan. Tazrigt n useggas-a, temgarad d tid iɛeddan imi 8 n tuddrin i wumi i d-issaḥ warraz. Arraz amenzu d idrimen s lqidar n 8 n yimelyan n yidinaren, syin wis ssin azal n 7 n imelyan n yidinaren, wis krad 6 n yimelyan, ma yella d arraz wis ukkuz i yuɣalen i taddart n Mhaga (idjeur) s 5 n yimelyan, amḍiq wis semmus tiwi-t taddart n Leɣrus (Meqlaɛ) s 4 n imelyan, ma yella d tuddrin n Ḥura, Izaouin d tiɣilt n Mḥend tigi isaḥ-itent-id 3 n yimelyan .

   Yettwaxdam usebdad i Rabah Aissat deg tɣiwant Ɛin Zawiya 

 Am yal aseggas, mi ara d-yaweḍ 12 deg wayyur n tuber, taɣiwant n Ɛin Zawiya tesmektay-d tamettant n mmi-s n taddart-nsen. 11 n yiseggasen-aya segmi i yettwanɣa uselway n tɣiwant n Ɛin Zawya, Rabah Aissat, i yellan, diɣ, d aselway n Uqamu aɣerfan n lwilaya n Tizi Uzzu (APW). Ddurt iɛeddan, tuɣal-as tejmilt di tɣiwant-is. Ar ass n wassan, ur d-iban kra ɣef temsalt-a. Tuɣal-as tejmilt sɣur uselway amenzu n ukabar n FFS, imḍebbren n ukabar-a, aselway n tɣiwant akked mmi-s n Rabaḥ Ɛissat. Am wakken i ḥedren daɣen waṭas n iwudam-nniḍen i d-yusan akken ad t-id-smektin. Yal yiwen, yefka-d awal-is ɣef urgaz yettwanɣa. Aya, yeḍra-d mewed mi sersen tamuqqint n yiseǧǧigen ɣef uẓakka-s u bedden dqiqa n tsussmi ɣef terwiḥt-is. Yenna-d yiwen seg yimḍebbren n ukabar n FFS : “Aissat rabaḥ d argaz ara tafeḍ di yal taswiɛt mi ara t-teḥwiǧeḍ , yella d amedya yecban Dda L’Hocine, Ali Mécili d waṭas n wiyaḍ, yal aseggas, nettas-d akken ad d-nesmekti tamettant-is. Ur ilaq ra ad ten-nettu “. Ɣer taggara, mi kfan awal, xedmen-as asebdab di tmeqbert n tɣiwant-is i lmend n 11 n yiseggasen seg wasmi i yettwanɣa.

  S.Yamani 

  
  Isufar i urekti :  1 kg n uwren n temẓin, Lmelḥ ( tissent ), Aman 

  Isufar i useqqi :  1 n tebṣelt , 1 n tumatict , Cwiṭ n uqeddid ( aksum aquran ), Lkas n jelban ibrin, Leḥbeq. 

  Akud n usewwi :  Azal n 30 n tesdidin (ddqayeq) ( ½ h)

  Aheggi n urekti :  Sif awren ( awren azuran ad yuɣal deg yidis, ad t-neḥwiǧ …) Awren–nni yufafen , eg-as lmelḥ, aman, alamma yuɣal d arekti . Bḍu arekti –nni d tiḥbulin ( azal n 12 ) , yal taḥbult , jbed-itt , suzzer-as awren azuran s ufella-s . Mi tgiḍ 6 n teḥbulin , err-itent ta s ufella n tayeḍ , ad mmdent 2 n tenbulin sut 6 n tissiwin ( feuilles , couches ) . Tura , gzem tissiwin-nni d imkuẓen imectaḥ ( petits carrés) suddem –asen cwiṭ n zzit , err-iten ɣer <span style="white-space: pre;"> </span>useksut ad fuṛen . 

 Aheggi n useqqiErr 1.5 L n waman ar tuggi ( taccuyt, tasilt ) , tibselt , tatumatict igezmen , akked d uqeddid ( aksum aquran , taɣenjawt n zzit n lkuẓa , lmelḥ , taɣenjawt n leḥbeq yebrin . Ar taggara , smir imkuẓen-nni ( les dés , carrés ) ɣer daxel n useqqi , teǧǧeḍ-t ad yawel . 

 * Tamawt : sefqad aseqqi-nni , i wakken ur itezzer ara .S tezmert-nwen <span style="white-space: pre;"> </span> <span style="white-space: pre;"> </span> 

<p style="text-align: right;"> Sɣur Daya 

  
 Hatan wacu id yeqqar amagrad 3 wis sin( article 3 bis ) deg id tedda tamaziɣt d tutlayt tunṣibt : tamaziɣt ula d netta-t d tutlayt taɣelnawt yerna d tunṣibt. Ddewla ad tebded ɣer usnerni-ines di yal tama n tmurt yerna a tt-ɛebbi yak iferdisen yellan d amur-is. Yella-d usbeddi n uggusen( académie) azzayri n tutlayt tamaziɣt ddaw leɛnaya n uselway n tmurt . Aggusen-agi ad isenned ɣef leqdic n yimnuda tecqa talluft akken ad ad yessewwjed ṛṛeḥba iwaten i usnerni akked usenfal n tutlayt-agi akken a ttaɣ amḍiq-is unṣib di tmurt Lẓẓayer ». 

 Lemmer am zik tili anect-a mačči d izli n lferḥ ara d yawi ɣer wulawen n lluluf n imeɣnasen yennuɣen acḥal d aseggas akken tutlayt n Massinisa a tesɛu amkan-is di tmurt-is. Maca anect-a ur d yelli ara. Ssebbat mačči d yiwet. Tamezwarut rrabul-agi id yerran tamaziɣt d tutlayt tunṣibt yemdarkel ɣef win i t-yezrwaren id yeqqaren: “ taɛrabt d tutlayt taɣelnawt , d tutlayt tunṣibt yerna d tutlayt n ddewla.”. Ɣef aya aṭas, seg wid yeṭṭafaren timsal n tsertit di tmurt id yegren tamawt-agi: i ma yella teɛrabt d tutlayt n ddewla n Lẓẓayer , ihi tamaziɣt d tuttya tunṣibt n wanta tamurt?  » .

 Ssebba t-is snat tcudd ɣer wamek id yeffeɣ isali-agi: imezwura id neṭṭqen ɣef tamendawt-agi tamaynut d Mass Ahmed Ouyahya aselway n RND akked Saidani aselway n FLN. Tuget n wid yesenqaden taluft nnan-d amek armi d wigi mačči d aneɣlaf n lecɣal n daxel n tmurt id yemeslayen ? 

 Ssebba t-is tlata : mi ara nsel I Mass Ahmed Ouahya yeqqar d akken tamaziɣt isekf ad tezdi ad tili d yiwet n tutlayt i wakken a tizmir a tesɛu amur deg umtedu n lecɣal n tmurt. Asteqsi id ḍefren anect-a d wagini : amek ara tili tamaziɣt d yiwet n tameslayt netta-t yebḍan ɣef acḥal d tutlayin nniḍen ( teqbaylit, tacawit, tamẓabit, tamacaɣt , tacinwit mebla ma nudred tarifit, tacelhit, tamaziɣt n Libya….) ayagi yeǧǧa kra n imsenqaden cukken imi ttwalin din i tudi ticerket ara ikerfen asnerni n tmaziɣit. Tugert deg-sen ttwalin dayen-nni ara tt-yegren deg tamda n waglugel akken d awezɣi ad tifrir , d awezɣi ad tqazem timsal timiranin iccudden ɣer tussna, tasertit, tadbelt…imi ɣef akken ttwalin wid teɛna tamsalt n tmaziɣt:i wakken ad zdin tutlayin n tmaziɣt ad uɣalen-t d yiwet, ilaq yiwet seg-sen-t a tseblaɛ tiyaḍ. Aya d awezɣi. Ɣef aya tuget deg-sen smenyafen yal tameslayt tamaziɣt a d tenerni s yiman-is am akken nernen-t di tmura nniḍen ( am Franṣa, Ṭalyen, Spanyul, Portugal) tutlayin id nesren seg tutlayt taqburt talaṭinit. 

 Ad yegri wugur nniḍen ( win yestewḥecen amur ameqqran seg wid iḥamlen tamaziɣt) amek a tettaru tmaziɣt? anwa asekkil? Ɣer w aṭas n imeɣnasen n tmaziɣt ur yelli ccekk adabu ad yefren asekkil n teɛrabt ur nezmir ad iɛebbi tamaziɣt. Ɣef aya yugar ccekk ttbut deg uṣenṣeb agi isneṣben tutlayt tamaziɣt deg tamindawt agi id yenuflan. D aɣebbaṛ s-allen? Ɣer w aṭas seg wid nesteqsa mačči d lmuḥal! 

<p style="text-align: right;"> Ait Slimane Hamid  

  
 Asenfar n webrid muqren ara isduklen lwilayat n Tubirett lakekd Bgayet (Pénétrante Adjiba-Béjaïa) yewwi-d yides lfayda, yagi i yilmeẓyen n tama n At Ɛebbas yesduklen krad n tɣiwanin: Iɣil Ɛli, At Ṛẓin lakked Buǧlil. Asenfar-agi ṭfen cinwa (Crcc) lakked d yizdayriyen (Sapta) yebda i leḥu cwiṭ-cwiṭ deg tama-agi n’At Ɛebbas. Ixeddamen ttqeɛiden annar ansa ad iɛeddi webrid-agi muqren. D-acu, mači ɣef ayagi i nebɣa ad nemesslay. Ad nebder ayen i d t-yewwi usenfar-agi, imi ayen din n yilmeẓyen lakked d ibabaten n t’waculin yufa-n imukan, neɣ ixeddimen, deg usenfar-agi. Ɛla ḥsab akken iɣ-d nnan deg « la base de γie » yella-n deg tama n At Ṛẓin, azal n 132 n yilmeẓyezn yeṭfen imukan nsen deg uxeddim. Ayagi yessefraḥ aṭaṣ imezdaɣ n tama-agi, i walla-n akken asenfar-agi yewwi-assen-d axeddim s ṭaqa! Amek ihi ? Ma yella ad neǧmaɛ akk tiɣiwanin-agi, ur nettaf ara ula d 20 n yimukan n uxeddim uqbel asenfar-agi. Tama-agi n’At Ɛebbas tenṭar aṭaṣ, tenḥaf dayen kan, imi axeddim ixuṣ mliḥ. Yuɣ lḥal tiɣiwanin-agi zgan-t-d deg yidurar, yerna ttwattun-t ! « Dayen yessefraḥen aṭaṣ, imi ayen din n yilmeẓyen ufan axeddim deg uṣenfar n webrid Ɛǧiba-Bgayet. Ama d iɛessasen, neɣ d yimliwiyen, neɣ dayen nniḍen, awid kan ad xedmen ad awin aɣrum nsen, yuɣ lḥal tallit-agi nneɣ tuɛar. Laɣla, tazmart, lakked d usufeɣ n tedrimt, mači dayen i sehlen fellaɣ! » akka iɣ-d yenna yiwen wemɣar i zedɣen deg taddart n’At Ṛẓin. D-acu kan, llan widak yessekrasen anyir nsen, imi aṣenfar-agi n webrid ad idum kan 36 wagguren, neɣ 3 iseggasen. Ayagi yeǧǧa kra n yimdanen, yagi wid ixedmen deg « la base de γie » ur friḥen ara s lekmal. « Maca, axeddim-agi yelha ad yettwaḥsab deg taǧriba. Akken nessen aṭaṣ n tkubbaniyin i yeṭṭalaben taǧriba deg uxeddim ! » ɣef akken iɣ-d yenna yiwen ulemẓi i xedmen deg uṣenfar-agi.

<p style="text-align: right;"> Syphax.Y 

  
 Taddart n Izararzen id yezgan deg tɣiwant n Timizart deg dayra n Wagenun (lɛerc n At Jennad) tegger irebbi i terbaɛt yellan deffir umazrar (feuilleton) «yella deg awal» ara d iɛeddin deg tilibizyun n tmaziɣt (ENTV4) deg ussan-a id teddun.

 Yuɣ lḥal aḥric amenzu n umezrar-agi iɛedda-d yekka ɣef agdil ( écran) deg aggur n Ɣuct yezrin (aggur n remḍan). «Leɣzel n umezrar «Yella deg awal», am akken i ɣ- id yenna umsufeɣ -ines Mass Reda Amrani, yewwi d ulman-is seg lemtul n teqbaylit. Lɣerḍ id as nebɣa : ad yeḥyu anziyen- agi id ǧǧen imawlan-nneɣ akken ad afen tudert nniḍen deg timeti tartart (anda, ahat amdan, tamara tikwal, i tettu ansi id yekka d sani i teddu, iɛerq-as ula d anwi i t-yillan). Ɣef aya tazwart n umezrar d tadyant (yeḍṛan neɣ izemren a teḍṛu, d teqburt neɣ tamirant) ara d yawin sebba n tmenna n wanzi. Di yal taxelalt yettili afser n wanzi id yeɣlin deg awal, acu i d-anamek-is, amek yettwafeṣel, amek i-ixaḍ, amek yesenta iẓuran deg akal n timeti ansi id yefruri, d anwa asekkud wuɣur yettmuqul.».

 Wid iwalan aḥric amenzu id tesken tilbizyun n tmaẓiɣ deg unebdu-agi yezrin, ur ḥyin ara deg acekker deg umazrar-agi. Ayen yeṭṭfen lwlha ɣer-s, d tikti s wacu id yegla imi yessemlal amdan akked yiman-is. s kra n win nesteqsa ɣef umzerar-agi yemmeslay-aɣ-id ɣef telqay n teqbaylit yellan deg usinaryu –ines (tutlayt) yura umezdyaz Mass A. S. Noredine, akked ṛẓana n izaffanen (comédiens) yuraren degs am Mass Hocine Ait Gueni, Nacer Mouhouche, Ahmed Slimani, Toufik kaouedj, Ouiza Nahar, Djamila Bouanem, Safia Ounir.

 «Azal n 30 n tixellal ara yilin deg aḥric-agi wis sin n umezrar iɣ-id yenna Mass Noredine: « Tira n isinaryuten nella-asen di lmendad d sin yid-nneɣ nekk akked Ḥamid. Tuget n teqsiḍin id newwi d t-id i kecmen ansayen n tmurt n leqbayel, nesquccḍ-d kra deg ayen i-ɣ-id ḥkan imawlan-nneɣ deg temẓi, maca llan-t tiyaḍ d asnulfu imi yal anzi ilaq as-id yaf wemdan tadyant ara t –id yawwin deg awal.»

 Maca a filmi n wayen-nni n tixelalt, yesutur ttawilat meqran, tadrimt s waṭas i wakken asaru ad yawi udem is yebɣa bab-is. Ɣef ugur agi i temderkal terbaɛt agi yellan deffir umzrar-agi .: « Nxeddem akken nufa s wacu nufa. Akken ad yesrifeg ufrux ilaq-as ad irebbi afriwen, afriwen irefden sinima d adrim. Xuḍi di tmurt-nneɣ a sekcem n wedrim deg leqdic adelsan ulac-it di lɛeqliya n imsihranen (detenteurs de capitaux)n tmurt-nneɣ. Ɣef aya mi nettaru isinaryuten, neseḥras akken taqṣit ur d tesutur ara allalen imeqranen, acku qṛib s wulac i nettqazam asufeɣ n umezrar agi. Wamma lemmer id ak terbiḥ a wul, nezmer ad nsali isura akked imezraren ara yili nned ɣer nned d wayen xedmet leǧnas nniḍen deg aḥric-agi, acku llan taktiwin, llan wid yettraun isinaryuten ifazen, llan imsufɣen yesnen acu id anemek n sinima. Meɛna ama akken yella deg awal: “ulac ur ixeddem ara tafenṭazit», id yerna deg awal Mass Hocine Ait Gueni yiwen seg izaffanen (comediens) yettikkin deg umezrar-agi.

<p style="text-align: right;"> Ait Slimane Hamid  

  
 Amusnaw, azamul n usnulfu deg tẓuri, akka i as-qqaren i umedyaz! Wis kan amedyaz aqbayli n wass-a ma d tagi i d tamuɣli n medden ɣur-s? Tura war ma neclex tamuɣli-nneɣ ɣer yimedyazen -nni imeqqranen yettwasnen s ccna, ad tt-nerr kan ɣer imedyazen-a n tfaskiwin n temdyazt i iṭuqqten asa-a! Tidet kan, yerḥa-yi ad nadiɣ ɣef wayen d-wwint tfaskiwin-a i umedyaz aqbayli ass-a. Yiwen yenna-d: D timlilit, d tagnit i umedyaz ad d-iɣer isefra-s maca d timlilit anda yettaf iman-is yeqqar-d isefra-s i yimdukal-is kan. Wayed: Timlilit yerran asefru aqbayli d asefru n tfaska lmaɛna n wawal d win n waraz d ayla n wiyaḍ dɣa nettɣili yesnulfa-d. Ma d yiwen-nniḍen s nnehta yenna-d: Kkiɣ deg waṭas n tfaskiwin, wwiɣ aṭas n warazen, ulac d acu id-yennulfan. Ma d amdakel-iw yeḥbes akk tikkin imi werjin yewwi araz. Ma ur skadbeɣ ara, yeḥbes ula d tira. Lḥasun ṭuqqtent tmuɣliwin, armi i as-sliɣ i yiwen: Wa yettruḥu akken ad d-yessisen wayeḍ akken seg-sen ad d-yeddem, yiwen am nekk akken ad d-yendem! Mi testaqsaɣ acimi? Yenna-d: Qqersen wigi yesmedyizen s teqbaylit, qqarsen! Ha-tt-an tusa-d tfaska, teqqim kra n wussan, ufraren-d 3 n yimedyazen gar-asen, tekkfa tfaska, yella wacu id-yennulfan?

<p style="text-align: right;"> Salima.D 

  
 Urɛad ur yekfi unadi ɣef yizuray iɣ d-ğğan lejdud di teglest , d anza d akken llan.Ihi kra n yimdanen nezmer ad d-nini d irekkisen deg lɛerc At Mensur mazal ar ass-a ttnadin , gerrun-d s kra yesɛan asdig , dɣa ussan-a n yimuras xedmen tirekkisent anda id-yusa mass Farid Kherbouche , d anegmi deg ugraw CNRPAH , d anemhal n tirekkisent n tuzuray Geldaman, i d-yerzan di Lezzayer tamanaɣt akk d Djamal Aliouat d aneɣmas n uɣmis « Lwatan » ilmend unadi d usekfel deg wayen yefrendeg At Mensur, ufan-d wid yellan d usligen neɣ yellan di taɣult deg umahil-a anda yella yiwen umnadi Hakim Ferkiwi d win yettnadin ɣef yimeḍqan d wamek id-ferrurin twaculin , yella daɣen Saad Idir d anaẓur , d amedyaz , d aselmad , Sadek Hannat d amedyaz d amnadi ,yella daɣen Ghilas Abdous win yellan deg ugraw atrar “Ithran “ d anazur , ihi agraw-a akk Kaci Mohand Meziane d anegmi , d amedyaz ,zgan d imaha ɣer usekfel deg wayen yefren acḥal leqrun , am wakken llan d isukkar , ttawin-d tilta yal tama , anda ufan kra n yicerfa anda qqaren-d d akken tanica “silex” mazal-itt tella , ufan kra n yiḍɣaɣen deg-s izumal d kra n wawalen ttwawcmen s yes , d adrig , d ayen ur nettwafham , wwin-d yid-sen kra n lesnaf n yiḍɣaɣen ad d-nebder gar-asen “aḍɣaɣ n lemleḥ , aḍɣaɣ n lemsed …llan wiyad mazal ttandin ɣef wassagen-is ,rezzun ɣef tesyar n waman d ufus , yellan anda ufan iɣuraf din id-gerrun d akken ma yettwaxdem neɣ mazal, ufan ibasalen anda twaxdamen s uḍɣaɣ deg-s iteẓẓaḍden ayen yesɛan aman. Ufan-d ɣer tama-nsen aselway n Tɣiwant Ukeffadu mass Haddadou Mhenni anda yefka-asen-d ttawilat , ihi anadi mazal , d asekfel ayen mazal yella , d tifukalin , d izuray ,… 

<p style="text-align: right;"> Azedine Abdou 

  
 Ass n lǧemɛa yezrin, tiqucac n udrar n Ǧerǧer dlent imerra s udfel i asent-yefkan yiwet n cbaḥa ifazen. Tasebḥit, abrid yettawin ɣer Tikjda yegguma ad yenneqḍaɛ s yimerriyen i d-yusan seg yal tama. Ama seg Sṭif, Lburǧ, Lezzayer tamanaɣt neɣ Boumerdès, amkan-a n tmerrit d waddal yegguma ad yawi annect-a n yimdanen i d-yerzan ɣer ɣur-s. Deg Teɣzert, neɣ Tinzar, truḥeḍ almi qrib d Aswel, tiwaculin, ɛemrent abrid, teddun deg udfel anda imeẓyanen smuheblen s wurar d usebded n lexyalat. Tuget n twaculin-a i nemmuger, fernent ad sfuglent s umenzu n yennayer dagi deg leɛlayat n Ǧerǧer imi nnant-d:”iḍelli, ur aɣ-tessefk ara liḥala iwakken ad nemmager aseggas amaynut deg yixxamen-nneɣ, deg tsusmi. Nebɣa ad d-nass ɣer da, i wakken ad nemmager yennayer gar medden irkelli, imi lferḥ yesɛa sser mi ara yezdi aṭas n yimdanen. Ass-a, ad as-necfu, yerna ad t-neẓẓu deg wallaɣer n warraw-nneɣ i wakken ɣer sdat d nutni ara ikemmlen.” Deg yiḍ n lexmis, teldi Tikjda tiwwura-s i usfugel n yennayer s waṭas n leqdic. Aṭas n yimdanen i d-yusan, sɛeddan tameɣra dinna imi ttawilat imerra ufan-ten-id.

<p style="text-align: right;"><span style="white-space: pre;"> </span>   Smail. M 

  
 Aneγlaf n teywalt mass Ḥamid Grine, yexdem tirza n usefqed γer lwilaya n Tizi-Wezzu ass n 22 tuber yezrin ass aγelnaw n tγamsa tazzayrit, anda i yella γef lmendad n tulya n wexxam n tγamsa n Tizi-Wezzu s yisem n uneγmas Malik Ait Aoudia i tewwi tmettant ussan-agi yezrin mbaεd aṭan it-yeṭfen. Tamesbanit-agi tella-d s leḥdur n uneγlaf n yelmeẓyen d wadal mass Uld Σli Lhadi, Lwali n lwilaya n Tizi-Wezzu mass Brahim Merad, aselway n wesqamu aγerfan n ugarzu n Tizi-Wezzu mass Ḥussin Harun, tawacult n tγamsa d twacult n uneγmas Malik Ait Aoudia d yinemhalen n tmahliwin yemgaraden. Maca tiddukla n yineγmasen d yemcegεen n tγamsa akked wesqamu aγarfan n ugarzu n Tizi-Wezuu begnen-d lγiḍ-nsen imi ur-ttewcawren-ara γef amek ara d-yilli usemmi n wexxam n tγamsa-agi. Acu kan, aneγlaf n teywalt mass Ḥamid Grine, yenna d akken ad-tilli tegnit niḍen sya d afella anda ara nefk isemawen n yineγmasen yeγlin γef tugdut d tlelli n tγamsa am Allaoua Aït Mébarek d wiyaḍ niḍen. Axxam n tγamsa Malik Ait Aoudia n Tizi-Wezzu yesεa 40 n tzeγwa, lqahwa, tazeqa n yinejmuεen, u yella-d usbedi n merra ttawilat iwulmen akken ineγmasen n tira ad-xedmen di tegnatin igarzen, imi deqs n yineγmasen i yettidiren ugguren meqren di lxedma, ttruḥun deg wemkan γer wayeḍ d anadi γef amek ara cegεen isallen-nsen γer yeγmisen. Syen, aneγlaf n teywalt mass Ḥamid Grine, yesnarna deg ahil n radyu n Tizi-Wezzu, di 06 n ssbaḥ almi d ttnaṣfa n yiḍ, imi d yiwet n radyu id-yefkan aṭas n tallelt i lwilaya n Tizi-Wezzu xarṣum deg ayen icuden γer unegmu n lwilaya-agi, syen aneγlaf n teywalt mass Ḥamid Grine yerra tajmilt i twacult n tγamsa sumata, anda i yeεzem tikci n wallalen iwulmen i usebγes n waḥric-agi.<span style="white-space: pre;"></span>

<p style="text-align: right;">  Islam Bessaci 

  
 Ugar n 15 n wussan segmi i d-yeffeɣ udlis-nniḍen amaynut i tsekla taqbaylit, ɣur Teẓrigin El Amal n Tizi Uzzu. Talallit n tikkelt-a ur telli n tmedyazt, n tullist neɣ n wungal, maca, d tin n usegzawal n tenfaliyin tiqbayliyin i yesɛan assaɣ akked tfekka n umdan s umata. Ula d azwel yefren-as-t umeskar-is Mass Muḥend Mehrazi, ad yili akka: “Asegzawal n tenfaliyin tiqbayliyin yerzan tafekka n umdan: tizumla d tgensas”. D adlis i yettawin 475 n yisebtar, iɣef rsent azal n 2200 n tenfaliyin n temnaḍt n Leqbayel, ttwarunt s yisekkilen n temɛemrit. Ma d tasuqilt-nsent, tettwaxdem ɣer tefransist. Nnig waya, ula d asegzi n yinumak n tenfaliyin-nni, ad t-yaf yimeɣri deg usegzawal. Muḥend Mehrazi, mmi-s n Tizi Uzzu, aselmad n tutlayt tamaziɣt deg tesdawit n Tubiret, niqal yessaẓreg-d yakan kra n yidlisen. Gar-asen amawal n tudsa d tussniwin n umeslay (Lexique de la didactique et des sciences du langage) d usegzawal n tgezmi tafransist-tamaziɣt (Dictionnaire d’électrotechnique français-berbère), d wiyeḍ. Tikkelt-a mi d-yessufeɣ asegzawal-a iɣef yebda iqeddec deg useggas n 2007, iban yumer ayendin mi yessamed ccɣel-is. « Tutlayin merra sɛant isegzawalen. Ula d tamaziɣt ilaq ad ten-tesɛu. Ttwaliɣ tutlayt-nneɣ tedda asurif ɣer sdat, meɛna mazal-as aṭas n yisurifen. S leqdicat n warraw-is ad ternu ad taẓ. Nekk iswi-iw d asnerni n tmaziɣt… Ssarameɣ ihi asegzawal-a n tenfaliyin, ad t-aɣen medden akken ad kkin ula d nutni deg usnerni-s ». I aɣ-d-yenna umeskar. Tiɣin n udlis-a, ad tili teshel i yimeɣri, imi yettnuzu di yakk tinedlisin n tmurt s wazal n 1000 n yidinaren.

  Kaisa Khalifi 

  
 Deg ussan-agi iεeddan i d-yeffeɣ udlis amaynut n umaru d imsuggel aqbayli Lounes Amziane iwumi yefka azwel “ Kra seg umezgun n « TCHEKHOV ». Yeffeɣ-d udlis-agi ɣer tezrigin Art Plume. D win ara yesnernin tasekla tamaziɣt d win ara d-yawin abaɣur i tutlayt-nneɣ tamaziɣt. D adlis wis tlata i d-isuqqel seg tefransist ɣer teqbaylit, syin akkin i d-yessuffeɣ d idlisen. Imi i d- yesuqqel 41 n tmucuha n « Jean de la Fontaine », s tewsit n tmedyazt d isefra ; aḥric amenzu yella-d usuffeɣ-ines deg useggas n 2012, iwumi isemma « Timucuha » ideg llan 20 n tmucuha. Aḥric wis sin dima s uzwel « Timucuha », yella-d useffeɣ-is deg 2013, ideg llant 21 tmucuha. Ma d adlis wis kraḍ d “Lexḍubegga” n Anton Tchekhov s uzwel-is anasli “Une demande au mariage”, i d-yeffɣen deg useggas n 2013.Yexdem deg udlis-agi ajdid taserwest “adaptation” seg tefransist ɣer teqbaylit n kra n wayen yura umussnaw Arussi Tchekhov, yesuqqel-d deg-s tlata n tceqqufin n umezgun (lexḍubegga, bu tenεemt, ṭṭrura n tissit n dexxan) umussnaw-agi, yerna yefka-d agzul ɣet tudert-is d yimahilen-is. Taɣuri igerrzen i yimeɣriyen.

<div style="text-align: left;"> Taceqquft n umezgun “Anẓar” n Kader Ait Ali  
<div style="text-align: center;"> 
 
  
<div style="text-align: center;">
Deg ussan-agi yezrin, i d-ilul yiwen n udlis amaynut ara d-yernun abaɣur i temkerḍit n tutlayt n tmaziɣt. Adlis-agi, yessuffeɣ-it-id yiwen n yilemẓi, i d-igren iman-s i tikkelt tamezwarut deg ubrid-agi n tira s tamziɣt. Taceqquft-agi n umezgun iwumi yefka Kader Ait Ali azwel “ Anẓar ”, tesɛa semmus n yisuyas s teqbaylit, teffeɣ-d ɣer tezrigin Numidie n Tizi Uzzu. Ma d unuɣen i swayes i d-yerna cbaḥa i tceqquft-agi, d Mass Tighil A i d as-ten-isunɣen. Yefka-d deg-s adeg (tiẓgi, adrar) anida tḍerru tceqquft-agi, d yiwudam igejdanen yettekkin deg-s (lweḥc aberkan, tafat n wass, tiferṭeṭa, tizizwa). 
     

<div style="text-align: right;">Adaoun abdel Ghani 
  
 
  
  Aɣmis n Yimmaziɣen: Amek tebdiḍ ccna? 

  Malik Kezoui:  Bdiɣ ccna mačči s lebɣi, acku leɛmer ad as-niɣ nekk ad uɣaleɣ d acennay neɣ ad sefruyeɣ. Seg wasmi meẓẓiyeɣ ḥemmleɣ ad sleɣ aṭas i rradyu d wayen akk i icudden ɣer tẓuri. Qqaren-iyi-d imawlan-iw zik asmi mecṭuḥeɣ deg yiḍ ma ur sliɣ ara i uẓawan ur gganeɣ ara, acku d ayen wulfeɣ-tt, s yis-s i d-tturbbeɣ. Asmi leḥqeɣ ad ɣreɣ deg uɣerbaz n yimeɛdar yellan deg Boukhalfa, ufiɣ imeddukkal-iw llan deg-sen wid yeqqaren deg tesdawit, syin ttawin-iyi ad cnuɣ deg tmeɣriwin i d-yettilin daxel n tesdawit. Bdiɣ timeɣriwin deg tesdawiyin seg useggas n 1999, syin akkin cniɣ akked tiddukkliwin tidelsanin, syin ɣer sdat uɣaleɣ xedmeɣ aṭas n tmeɣriwin deg uxxam n yidles Lmulud At Mɛemmer n temdint n Tizi Uzzu.

  Ma yella win i d ak-id-yefkan afus n tallelt? 

 D tidet llan wid iyi-ɛawnen deg umecwar-iw n ccna, amezwaru seg-sen d acennay-nneɣ ameqqran i ḥemmleɣ aṭas wagi d “Ahcene Ahris”, lukan mačči d netta tili ass-agi ur ttawḍeɣ ara s andaka wwḍeɣ ass-a. Imi d netta i d-isulin ɣef usayes i wakken ad cnuɣ yid-s i tikkelt tamezwarut deg 2006, yerna d tameɣra-s taneggarut i yexdem. Syin akkin d aneɣlaf n yilmeẓyen d waddal Mass Ould Ali Lhadi, yellan imiren d anemhal n uxxam n yidles Lmulud At Mɛemmer n Tizi Uzzu. Aṭas n tikkal iyi-id-yessawel i wakken ad ɣeniɣ uqbel ad d-sufɣeɣ tasfift-iw tamezwarut. Syin akkin daɣen iɛwen-iyi ucennay-nneɣ nḥemmel aṭas, wagi d Ferhat, imi timeɣriwin-is tineggura yexdem deg tmura n Leqbayel (Tizi Uzzu, Bgayet akked Tubiret), cniɣ deg-sent yid-s ɣef usayes. Mebla ma ttuɣ tameɣra taneggarut i yexdem Si Moh deg useggas n 2004, yessuli-iyi-d daɣen cniɣ yid-s.

  Ma d isefra-k kan i tcennuḍ? 

 Tidet kan, mačči ala isefra i xeddmeɣ nekk s timmad-iw i cennuɣ deg tezlatin-iw, xeddmeɣ-d tasuqilt i kra n tikta s tutlayt n tefransist, ttaraɣ-tent-id ɣer teqbaylit d isefra. Imi daɣen nekk ttnadiɣ aṭas u ḥemmleɣ ad suqleɣ tinfaliyin n yimura imeqqranen iyi-tteɛjaben. Am wakken daɣen i cniɣ yiwet n tezlit n Taleb Rabeh.

  Amek tessawḍeḍ, ad teɣreḍ wa ad tecnuḍ, yerna kečč d amuḍin? 

 Deg temsalt-agi, nekk liɣ mgal widak ik-yeqqaren belli aẓawan neɣ ccna tettɛewiq inelmaden ɣef lqraya-nsen. Nekk lukan mačči d ccna ur cukkeɣ ara ad ɣreɣ, lukan daɣen mačči d leqraya cukkeɣ ur cennuɣ ara. Zemreɣ ad d-iniɣ belli ta tettkemmil ta, ulac am wakken mi ara ddukklent. Nekk ttafeɣ aṭas iman-iw deg ccna, yis-s senqaseɣ ɣef wul-iw, senfalayeɣ ayen bɣiɣ…atg. Imir-nni yeɛni liɣ qqareɣ yerna cennuɣ tura akka selmadeɣ deg uɣerbaz n yimeɛdar n Boukhalfa, yerna mazal-iyi ttɣeniɣ. Ma d aṭṭan-iw d tamesalt-nniḍen akk, acku ḥemmleɣ tamussni d unadi dɣa lemdeɣ tura uɣaleɣ selmadeɣ, ula d ccna ḥemmleɣ-tt aṭas dɣa rebḥaɣ fell-as. 

 Ula d tamsalt n uselmed deg uɣerbaz, laɛmer xemmeɣ ɣur-s, armi i d-ufiɣ iman-iw d aselmad ur ḥtameɣ ara.

  D acu n yiɛwiqen i d-tettmagareḍ deg ubrid n ccna? 

 Ugur amezwaru i d-ttmagareɣ nekk s timmad-iw d aṭṭan-iw, imi ulamma tura qqwan ttawilat imaynuten, maca ur nezmir ara ad nexdem kulec i yiman-nneɣ akken ilaq lḥal dima. Yerna lukan mačči d imeddukkal-iw d twacult-iyi iyi-ttɛawanen aṭas aṭas, tili ass-agi ur ttiliɣ ara gar-awen d afennan. Ma iɛwiqen i d-yettmagar ufennan s umata, imi afennan deg tmura-a ur ixeddem ara deg useggas kamel, imḍebbren ttɛassan kan tignatin akked tmeɣriwin, yecban yennayer, 20 yebrir, uḍan n remḍan…atg. Ḥesben-aɣ am tɣawsiwin melmi kan isen-yehwa ad aɣ-d-ssiwlen i wakken ad necnu, ayɣer ala ur d-ttilint ara tmeɣriwin n ccna ɣef teɣzi n useggas. Ulac daɣen imazragen d yimsuffɣen yesɛan ssaḥ. Ilaq daɣen ɣef yimdanen uzzigen ad d-gren afus-nsen, acku ddula weḥd-s ur tezmir ara i wannecat-a. 

 Ulamma yerna nekkni dagi deg Tizi Uzzu tanmehla n yidles txeddem ayen i wumi tezmer, lḥasun ulac tin itt-yugaren deg tmura-nneɣ deg temsalt n leqdic.

  Ma tcennuḍ kan ɣef tudert-ik, neɣ ɣef wayen ttidiren wiyaḍ? 

 Tamezwarut, cennuɣ ɣef wayen ttidireɣ nekk deg tudert n yal ass, syin akkin sefruyeɣ ɣef wayen ttḥulfun wid yettidiren yid-i deg tmetti. Imi nettɛici deg yiwen umkan dɣa uguren-nneɣ ttemcabin ama d tayri ama d aṭṭan ama ɣef yidles-nneɣ d teqbaylit-nneɣ, acu kan cennuɣ timsal-agi akken i tent-walaɣ nekk s timmad-iw. Imi daɣen suquleɣ-d cwiṭ seg tefransit ɣer teqbaylit, iban kan ad sefruɣ wa ad cnuɣ ɣef wayen ttḥusun wiyaḍ. Cniɣ daɣen ɣef yiwen n uderɣal i yettwalin tilufa akken-nniḍen mačči akken i d tent-ttwalin tuget n yimdanen, taɣuct iwumi semmaɣ “ssemhaɣ-am”.

  I kečč tettwaliḍ timsal akken itent-ttwalin medden, neɣ temxalaf tmuɣli-k fell-asen? 

 Deg tuget n temsal ttemgiridaɣ ɣef medden-nniḍen deg wamek i ttwaliɣ kra n tlufa n ddunit, yerna nekk uɣeɣ tannumi qqareɣ ayen ttwaliɣ ula ur yetteɛǧab ara lḥal imdanen, imi qqareɣ-tent-id akken qqariḥit, tikkwal ur ttaṭṭfeɣ ara iman-iw, ulamma ur bɣiɣ ara ad tent-id-iniɣ maca iaedda-yi lḥa mačči d lebɣi-w. Dɣa tura ttaɛraḍeɣ amek ur d-qqareɣ ara kulec ɣef wayen ttxemmimex d wayen ttwaliɣ deg tudert n yal ass, ilaq ad sawḍeɣ ur d-qqareɣ ara ayen yellan deg-i. Ulamma yeɛni ur cliɛeɣ ara deg yimdanen ur nbeɣɣu ara ayen i d-qqareɣ maca friɣ-tt d yiman-iw xas akken ẓriɣ ur zmireɣ ara ur d-qqareɣ ara kulec, maca ayen sneqsaɣ d aṭas.

  Ma yella wayen txeddmeḍ berra n ccna? 

 Am nekk am tuget n yicennayen neɣ n yinaẓuren s umata nxeddem ayen-nniḍen, yerna mačči d ccna i xeddim n uɣrum deg tmurt-nneɣ, nennu-tt kan d zyada. Ihi uqbel ad iliɣ d aselmad n tefransist deg uɣerbaz n yimeɛdar n Boukhalfa, asmi liɣ d anelmad deg tesdawit liɣ xeddmeɣ ɣer yiwet n tezrigt i wumi qqaren “Llala Moulati”, seɣtayeɣ-asen idlisen n tmaziɣt i d-tessufuɣ s ttawil n tira n “Braille”. Gar wayen sextaɣ adlis-nni n Kateb Yacine, adlis-nni n Mouloud Feraoun, akked tmucuha i warrac imeẓyanen. Menbeɛd mi tamurt teṭṭef-itt ccedda n lexsas n yidrimen, dɣa yenna-iyi bab n tezrigin-agi nekk ad ḥebseɣ imi ulac idrimen. Dɣa seg yimiren ar tura aql-iyi-n d aselmad n tefranstist deg uɣerbaz n Boukhalfa.

  Mmeslay-aɣ-d cwiṭ ɣef umecwar-ik deg ccna? 

 Deg ccna aql-aɣ nruḥ-as kan s ttawil, nxeddem ayen i wumi nezmer wayen kan nesɛa. Ulamma bdiɣ ccna deg useggas n 1999, maca ur d-sufɣeɣ ara tasfift alarmi d aseggas n 2010, armi ɛeddan 11 n yiseggasen n tmeɣriwin ɣef usayes i skelseɣ tasfift-iw tamezwarut, i wummi semmaɣ “Tiktabin”, ideg llant 7 n tezlatin. Tis snat giɣ-as isem “Africa”, llant deg-s 8 n tuɣac, yiwet s tefransist ma d sebɛa-nni-nniḍen s teqbaylit. D tasfift ideg cnan aṭas n yicennayen, gar-asen: Djafer Ait Mengullat, yiwen n ucennay n tmurt n Coungou, nekkini…atg. Deg useggas n 2014, rniɣ-d aḍebsi-w wis tlata, d winna i wumi fkiɣ azwel “Tamurt-iw”, llant deg-s 9 n tuɣac. D aḍebsi daɣen ideg cnan waṭas n yicennayen n tmurt n Leqbayel, yecban Rabeh Ouferhat, Karim Abranis, Malek Bachi, Nouria…atg. Syin ilindi rniɣ-d tasfift-iw taneggarut, i wumi giɣ azwel “Tujmiwin”.

  Acimi d “tujmiwin” i textareḍ d azwel i tesfift-nni n 2016? 

 Imi uɣaleɣ-d aṭas ɣer temẓi-iw, mektaɣ-d ayen akk ddreɣ deg tallit-nni d wamek i tt-ddreɣ deg teswiɛt-nni. Yerna azwel-agi fkiɣ-t i tesfift s umata, acku ulac tizlit i wumi semmaɣ tujmiwin, ulac ula d afyir ideg i t-id-uddreɣ. Nekk tura friɣ-tt d rray-iw belli izwal n tesfifin-iw ilaq ad ilin jemlen-d akk isental n tuɣac-nni yellan deg-sen.

  Neẓra belli tɛedleḍ aṭas akked ucennay Taleb Rabeh, amek armi? 

 Ulamma semḥaseɣ i tuɣac-is yerna ḥemmleɣ-t uqbel ad tissineɣ, maca deg yennayer n 2006, ssawlen-as-d akken ad yexdem tadwilt deg tiliẓri tazzayrit “Canal Algérie”, yuɣ ula d nekk nan-iyi-d ad dtecnuḍ yiwet n tezlit n 5 ddqayeq kan. Yuɣal yenna-as i uneɣmas-nni ilaq ad yili yid-i deg leblaṭu, ad imeslay am nekk, dɣa yefreḥ uneɣmas-nni s tigawt-agi igrrzen. Yerna imiren ur iyi-ssin ara, mi nekfa tadwilt-nni niɣ-as ayen txedmeḍ akken yenna-iyi-d lukan d nekk i yellan deg umkan-ik iyi-ɣaḍ lḥal mliḥ, dɣa deg wass-nni nuɣal d imeddukkal n tidet, netta iḥemmel-iyi seg yimir nekk tezad aṭas leḥmmala-w ɣur-s. Syin akkin niɣ-as ma maɛlic ad cnuɣ tizlit-ik, yenna-iyi-d ulac fell-as. Maca llan kra n yicennayen lliɣ ḥemmleɣ-ten mačči d izli, ḥemmleɣ ad asent-smuzegteɣ i tezlatin-nsen, maca mi iyi-tettunefk tegnit ssneɣ-ten uɣaleɣ kerhaɣ-ten aṭas.

  Ma yella wayen tsewjadeḍ? 

 D tidet, sewjadeɣ yiwen n album amaynut, maca wellah ma ẓriɣ imelmi ara yewjed i wakken ad d-yeffeɣ. Ẓiɣ kan belli ad ilint deg-s 12 n tezlatin, yiwet s tefransist tiyaḍ akk s teqbaylit. D tasfift ideg daɣen ara ɣenin waṭas n yicennayen, gar-asen: yiwet n tcennayt tacenwit yettwassnen aṭas, yiwen n ucennay d uneɣmas i xeddmen akka tura a “El Watan”, d wiyaḍ. Ad d-tuɣal deg-s tezlit-nni Africa.

  Ma yella wayen ara d-ternuḍ? 

 Bɣiɣ kan ad weṣṣiɣ icennayen-agi ilmeẓyen, i wakken ur ten-yetteffeɣ ara leɛqel i wakken ad kecmen ɣer ustudu, i wakken ad skelsen tasfift. Ilaq qbel ad cnun deg tmeɣriwin aṭas n tikkal, imi asayes iselmad aṭas n tɣawsiwin, i wakken ad d-tjemɛeḍ imferɣen-ik, i wakken ad txedmeḍ tadellet i yiman-ik d yawen ara d-tesuffɣeḍ ɣer sdat.

  Awal-ik n taggara? 

 Tanemmirt-ik ɣef tdiwennit-agi iyi-texdmeḍ s tmaziɣti nekk d leqdicat-iw idelsanen. Iɛǧeb-iyi lḥal imi tadiwennit-agi tettwaxdam s tutlayt n tyemmat. Tanemmirt tameqqrant i Uɣmis n Yimaziɣen imi i yi-iga azal, ad awen-iniɣ afud igerrzen i kunwi d uɣmis-nwen. Ad iniɣ tanemmirt s tussda i wid akk iyi-ḥemmlen, d widak yesmeḥsisen i tuɣac-iw. Ma nebɣa tamaziɣt ad taẓ ɣer sdat, ilaq ad tili deg yal iḥricen n tudert-nneɣ, deg tɣamasa, deg tira, deg ccna, deg yidles s umata…atg.

  Yesteqsa-t Adaoun Abdelghani 

  
 LEZZAYER TAMANEƔT – Taɣlamt taɣelnawt n ddaw 17 n yiseggasen ad turar timliliyin-nnes timmidwanin mgal Tunes ussan n 23 d 27 Meɣres deg Ldzayer Tamaneɣt i ussewjed n snat-a n teɣlamin akken ad ttekkint deg temliliyin n waffas (taṣfiyat) n Teqbuct n Tefriqt n Yeɣlanen n 2017 ɣef wakken ay aɣ-d-tenna Tfidiṛalit Tadzayrit n Tcirt n Uḍar ass n lexmis. Timlilit tamezwarut ad d-tili ass n laṛebɛa 23 Meɣres 2016 ɣef s3:30 deg usarir n Umeɣrus Ait Hocine deg Berraqi. Timlilit Tis snat ad d-tili ass n lḥedd 27 Meɣres 2016 ɣef s3:30 deg Wammas Atwilan Aɣelnaw n Tfidiṛalit Tadzayrit n Tcirt n Uḍar deg Sidi Musa. Imariren idzayriyen n ddaw 17 uraren yagi dduṛt yezrin snat n temliliyin timmidwanin mgal Maṣer. Tamezwarut xeṣren deg-s s 0 ɣer 1, ma d tis snat, rebḥen deg-s s 2 ɣer 1. Timliliyin-a d aḥric seg ussewjed i uɛeddi ɣer Teqbuct n Tefriqt n ddaw 17 n yiseggasen. tuzzya tamezwarut n temliliyin n uɛeddi, Ldzayer ad turar mgal Libya. Akken ad tessewjed teɣlamt tadzayrit iman-nnes i temlilit-nnes mgal Tunes, ad teg tannant (tarabbuṣ) seg 18 ɣer 28 Meɣres 2016 deg usensu n Planteurs deg Ldzayer Tamaneɣt. Isleɣmayen (mudarribin) ɣran-d i 26 n yimariren, gar-asen 7 seg teɣlamt n Paradou AC. Imariren umi d-ɣran d wi: Juba Sami, Zorgane Adam, Dehiri Hocine, Zerouki Merouane, Berkoune Abderrahmane, Boucif Zerrouk, Benleguemari Chaouki (Paradou AC), Kessour Mohamed, Boutahra Zakaria (USM Belɛebbas), Baghdaoui Mohamed Amine (MC Wehṛan), Latafi Mhamed, Moussaoui Abdennour (ASO Cclef), Hamdad Karam (Ilemẓiyen Inaddalen n Leqbayel), Maazouz Tahar Chahine, Belaribi Aymen, Ouamara Nabil, Kerroum Ahmed, Belharane Abdelkader (ASM Wehṛan), Ait Ziane Meziane (USM Leblida), Tougai Mohamed Amine (NA Ḥusin Day), Idir Mahdi (JSM Bgayet), Rahmani Abdelmoumen, Boudchicha Aissa (CAB Lbuṛj Buɛṛiṛij), Louanchi Abdelkrim (MC Ldzayer) et Belouli Abderrezak et Bensahli Ouail (ES Sḍif).<span style="white-space: pre;"> </span> 

<p style="text-align: right;">  APS 

  
 Teɣli teslent deg Illulen, tḥuza yiwen d Mlikec, d anzi yebnan ɣer tidet ur yekki wammus. Akka diɣ i teḍṛa akked tifranin timnaḍin( éléctions régionales) I d-yellan taggara-agi di Tmurt n Fṛansa.Iṛumyen buṭin, iẓẓiriyen ikecm-iten ihwah akked lḥir am akken i d-yeqqar wawal aqbur : tayaziḍt tettarew, ayaziḍ iqerḥ it uqeṛṛu-is. Ssebba ? Imi d Anyir Aɣelnaw n Marie Lepen( FN) id yezgan d amezwaru deg lbut-agi. 

 Akken kan id iban wamek ffɣen-t tifranin-agi, yekker wahruḥu akked “qiluqal» deg Facebook akked twitter amzun akken nettales i yifṛansisen amek ara buṭin neɣ ɣef anwa ɣef ara buṭin. Akka akka, wa yenna-k irrumyen d imedɣal tzeddeɣ deg-sen tamsirit( racisme) , ur ḥamlen ara iẓẓiriyen, aɛraben, inselmen. Wihin( deg akken yečča ḥabuṛa) yesfelet agrireb i tmurt n Fṛansa imi agdud-is yedderɣel yezzi s taɛrurt i tugdut . Wayeḍ( deg akken yerfa s yir lbut-agi) yettgalla war yeḥnit ur mazal ad yerkeḍ akal n Fṛansa s-iḍaṛṛen-is skud d akabar-agi n FN i yeṭṭfen zzmam n temsal di temnaḍin n tmurt-agi. Ziɣ nezwar deg tsertit armi i teḍṛa yid-nneɣ am akken is yenna wanzi: “axxam-nneɣ ur d –as nezmir, i lǧameɛ neṭṭef amazir! A buh…

 Meɛna tidet ilaq a tt-id yini wemdan: ayen yessawḍen agdud n tmurt n Fṛansa ad yeččeḥ ɣef ikabaren iqburen n llem azelmaḍ neɣ a yeffus d tasertit ḍefṛen ineggura-agi mgal imnigiyen izeḍɣen din-a. Tamurt n Fṛansa ( seg asmi id yeṭṭef adabu François Mittèrand) telli tiwwura-ines i yeɣriben akken ad sɛun nekwa tafṛansist. Di tmuɣli n udabu n Fṛansa d win id abrid akken ad zdin ijentaḍ akked inṣaliyen n tmurt. S wakken-nni ara teddukkel tmeti , imdanen-is a d zḍen lwaḥid ddaw yiwen ubeḥnuq . di nwaya-nsen d tasertit ara yerran i yal yiwen leqder akked lɛezz . Maca asujer -agi yezleg , imi iɣriben-agi yewwin nekwa n tafṛansist , bɣan tsekkurt timalalin: ad ilin d iɣermaniyen n tmurt-nni i ten-ijemɛen yerna ad ḥettmen ɣef imewalen-is leɛwayed n tmeddurt-nsen. S wakka iweqaɛ-itt u suter n yir izerfan( am lebni n leǧwameɛ, tarrussi n lḥijab akked uqendyar, taẓallit deg iberden..) armi zerɛen lxuf deg ulawen n-iṛumyen , yettwalin d akken tamurt-nsen tewwi abrid ɣer usyax ma yella tkamel-akken-nni. Rnu ɣef aya, tixazabiyin id yekkan s ddaw n ufus n rebrab tineggura-agi, dɣa yenfel wayen id neflen. 

 Amek ara n llum ɣef iṛumyen ma yella tuget deg-sen ugin tisirit taẓzelmat neɣ tayeffust id wwin ikabaren iqdimen( akabar amnay akked ukabar agududan)? Amek ara neččeḥ ɣef fell-asen ma yella bɣan ad teqqim tamurt-nsen d tagdudant, d talaykit, d tafṛansist isenden ɣef yidles amasiḥi? 

 Meɛna teḍṛa-tt d wigi-nneɣ ( yebɣan ad ilin n d agi yerna n dihin armi celxen iṭṭaren-nsen deg akken i ten-sen ferɛen ɣef snat n tmura) am akken wwin ad yeẓiẓen ɣef taggara yeẓẓel iḍaṛṛen! Ziɣ tamacahut n yifer akked umerɣun mazal tesɛa inumak !

<p style="text-align: right;"> Ait Slimane Hamid 

  
 Ddurt-a iɛeddan, am wakken i d-nessedda yakan isalli deg yisebtar-a, tella tɣiwant n Ayt Smaɛel, i yeggugen seg waɣir n Bgayet s wazal n 60 n yikilumitren, d rreḥba n yidles azwaw, mi tesuddes, tesnubget, sin n ttiɛadat yeswan: amsizwer adigan n yiqennucen, akked tfuggla n Tesbeddit Tiregwa i tikci n warrazen n yimsizwar-is n tullisin ed wungal, rnu daɣen taggazin i yisdawanen (taggazt Racid Ɛellic, tin n Masin Uharun, akked Muḥend Saɛid At Mlikec). Ilmend n waya, ddeqs n yinebgawen, gar imeɣnasen, imedyazen, iselmaden, wid iḥemmlen idles s umata, i yellan deg dduḥ n Udrar n Fad, daxel n uxxam n yilemẓiyen n tɣiwant anda i d-llan tuget n warmuden (activités), imi ula d kra n yimezdaɣ n Ayt Smaɛel ḥsan teɛna-ten taluft, ḥeḍren i wayen merra yemuggen. Ayen i d-yellan s umata ass n amhad (lexmis), ttwaldint tanezzayt temzikknin n wayen akk icudden i Tdukkla Tadelsant Adrar n Fad ed umezruy-is, syinna d ajerred n wid yettekkan deg ttiɛad, akked usnubget n wid i d-yerzan i Udrar n Fad, gar yimeɣnasen n Tregwa ed yimeɛraḍen i d-iḥewwsen seg waṭas n tamiwin. Ass n sem (lǧemɛa), yettwager wuɣud anida ara qqden yiqennucen, sɣur kra n temɣarin tinasniliyin n taddart, iɣef i d-tella tirzi tamenzut sɣur yimeḥḍar. Mi d-telḥeq temrint n wawalen n teldayt yuli uselway n Tdukkla, mass Fares Bakkuc, ɣer usayes akken ad d-yini ameslay-is. Ilemẓi-ya d win i yessarmen ladɣa tirza n lɛali i yimeɣnasen n Tesbeddit Tiregwa, i yinebgawen-is ed wid n Tdukkla Tadelsant Adrar n Fad. Syin akkin iɛedda-d Sadeq n Ayt Urbaɛ (Rebbaɛi), yefka-d awal-is s yisem-is ed win n yimezdaɣ n Ayt Smaɛel, s wacu yesnemmer kra n wid iqeddcen i uḥraz ed usnerni n yidles, gar-asen tilawin n Udrar n Fad i icebbḥen ddeɛwa n umsizwer n yiqennucen, akked yimeɣnasen n Tregwa i d-yettagen seg berra ayen ur xeddmen kra n daxel. Ma deg nnuba n Racid At Ɛli Uqasi, aselway n Tesbeddit-a, yesmekta-d ladɣa umeɣnas-a dakken ma ur nga nekni kra atan ulayɣer ma nurǧa adabu-nni, rnu ɛad tasertit taxabit. Deg usemmed n wahil temmug ṭṭabla timezdit sɣur umeɣnas Yasin Zidan, amaru Lɛerbi Yeḥyun, amedyaz Seɛdi Qasi, akked umaẓrag Abdelmalek Mennic. Wi d wid i d-yewwin isaragen ɣef tfarest tamaziɣt (production amazighe) ar tura, ama deg tsekla, neɣ deg kra n taɣulin n tgemmi, am win n yiqennucen. Yella-d daɣen usenɛet n yiwet n tceqquft n umezgun sɣur terbaɛt n yilemẓiyen i aɣ-d-yusan seg Tbatent. Taceqquft-a tewwi-d ɣef usentel, ad d-nini icudd i umezruy, imi win i tt-yuran ed wid i tt-id-yuraren wwin-d kra n tugniwin d imedyaten ɣef wamek teḍra i Tgelda n Aksel. Kra n wakud akken, tewweḍ-d teswiɛt n tikci n warrazen, ɣef 17sr akken-nni, i wid i d-yufrar deg yimsizwar n tullisin ed wungalen umi d-tessawel ilindi Tesbeddit Tiregwa. Ɣer taggara n tmeddit, deg yiḍ, gerrzen ddeqs n yinaẓuren tagnit tama n uxxam n yilemẓiyen, am unaẓur n tezlit taɣerfant (ceɛbi) i yettwaḥemmlen aṭas, wa d Yasin Azwaw (Zwawi). Anaẓur Ɛli Ɛemran, Atmaten Imanza (Imenza), Izenẓaren, akked ddeqs n yicennayen nniḍen, am Wali Ɛebdelɣani seg Ayt Smaɛel. Aredmani, yal yiwen seg-sen yufa assaɣ-is icudd ɣer uzayez i yellan s ṭṭaqa, i d-yettarran s waṭas. Ula d timlilit tdum almi tɛedda akkin tzeggant n yiḍ s sin n yisragen. Ma yella d ass n sem, yewwi-d uduktur Ḥasen Ḥirec yiwet n tanant ɣef uxemmem n tmetti n wass-a. 

<p style="text-align: right;"> Mhenni Xalifi  

  
 Taviṭamint(vitamine) ; d asafar tetteḥwaǧi tfekka n umdan akken ad tessider igmamen-is(organs) i meṛṛa. D acu, imi tafekka ur tezmir s timmad-is ad d-teslal s ṭṭaqa tiviṭaminin-a, ilaq ad tent-tettaf deg učči-s s tawant. D acu n tviṭaminin i yellan ? D acu n wazal sɛant? Acu n wučči i deg ttilint ? d isteqsiyen i ɣef ara neɛreḍ ad d-nerr tikkelt-a deg umagrad-nneɣ.

<p style="text-align: center;"> D acu n tviṭaminin i yellan? 

 S umata llant 13 n tviṭaminin, 4 seg-sent (taviṭamint A, D, E, K) tezmer tfekka ad tent-texzen di tassemt tesɛa, ɣas ma ur llint ara deg učči n yal ass, ur d-yettili ara lexṣaṣ. Ma 9 nniḍen ( taviṭamint B1, B2, B5, B6, PP, B8, B9, B12, C), tessuffuɣ-itent tfekka yal tikkelt deg yibeccan ɣef waya ilaq ad ttilint deg učči n yal ass akken ur d-yettili ara kra n lehlak. 

<p style="text-align: center;"> D acu n wazal sɛant? 

  Taviṭamint A  (Rétinol): Tettḥarab ɣef yiẓri imi tessijhid yal aḥric deg wallen, ɣef waya lexṣaṣ-is izmer ad d-ifekk tidderɣelt. Tissiɣzif iɣes labeɛda ɣer yimeẓyanen. Tettḥarab ɣef uglim si yal tamsalmit, am wakken tettḥarab ɣef wul d yiẓuran n yidammen si yal lahlak n tassemt. Qqaṛen-d imussnawen akken taviṭamint-a, tettḥarab seg waṭṭan n uxenzir.

  Taviṭamint D  (Calcéférol): D nettat i yettsummun lkalṣyum(calcium) akked lfuṣfur(phosphore) seg yiẓerman akken ad awḍen ɣer yal tasrirt. Am wakken, tessijhid iɣes. Ɣef waya lexṣas-is, yeslalay-d tehcec n yiɣsan.Azal-is d ameqqṛan di tallit n tadist imi d nettat i yettawin tasmekna ilaqen n lkalṣyum i llufan akken ad yimɣur akken ilaq.

  Taviṭamint E  (Tocophérol): Azal-is d ameqqṛan, d aḥareb mgal temɣeṛ d ɛeyyu n yal agmam, mgal diɣ n tiɛuqqeṛt (stérilité).

  Taviṭamint K  : D taviṭamint yettḥaraben seg tazzla n yidammen (hémorragie) imi teslalay-d isufar ilaqen deg-sen akken ad jemden war ma glan-d s kra n twaɣit i umdan labeɛda di tegnit n tfidi lqayen.

  Taviṭamint B1  (Thiamine) : D nettat i d lsas n tlalit n tezmert ɣer umdan, aya s usexdem ilaqen n yal sskeṛ i ikecmen tafekka. Am wakken, tettwassen s yisem n tviṭamint mgal aṭṭan n lbiribiri (BériBéri) i d-yettakken lehlak n yiẓuran n lḥess d wul.

  Taviṭamint B2  (Réboflavine) : D nettat i yessishilen aseqdec n tassemt d tepṛutiyin i d-iteddun deg učči n yal ass.

<p style="text-align: right;"> Dali Salima 

  
 Am yal aseggas, anamek n ukcam n tegrest d tiwin n yal ssenf d avirus i yettafen iman-is yettidir, yettili dɣa deffir n wacḥal d aṭṭan. Gar waṭṭanen-a ihi, d win i ur nzeggel ula d yiwen: azleg, neɣ abeḥri deg kra n temnaḍin (la grippe). Azleg d aɛdaw amenzu n yimdanen s umata deg tsemhuyt n usemmiḍ – ccetwa – almi tikwal yettḍurru aṭas win i yeṭṭef. Seg temḍerrit-a, ɣas llan wid ijebbden usu d ussan neɣ d imalasen (ddurtat) akken ad ḥlun ad selken, llan wiyaḍ, drusit, ttruḥun almi ttwaɣelben, ssufuɣen seg-s iẓiɣer, ladɣa imɣaren ed yimuḍan idumen. 

 Ɣef waya, yeɣtes Uɣlif n Tezmert ad yeldi seg tura tiwwura n ucraḍ i win yebɣan ad as-yili uzleg d afessas. Acraḍ ad ikemmel alama teffeɣ tegrest, yettusemma akkin i meɣres n useggas i d-iteddun 2015. Maca aɣilif yellan yekka-d sɣur kra n yiɣermanen (citoyens) i ugin acraḍ-a acku ugaden ad yesɛu ccɣel nniḍen deg tfekka bexlaf amennuɣ akked uzleg. «Nekk ur zmireɣ ad qebleɣ ad cerḍeɣ netta ẓriɣ aṭas n ṭṭebbat i yettagin acraḍ-a. Amek tebɣiḍ ad nesɛu nekni deg-s laman ?». I aɣ-d-tenna yiwet n teḥdayt i nesteqsa. Ɣef waya, atan ur terkid taluft-a deg wallaɣen n medden, wa yebɣa ad yecreḍ ikukra, wayeḍ ur yebɣa ur ikukra, wiyaḍ heggan ad qablen azleg am yal aseggas, awi-d ukan ad yili d aḥnin. Mhenni Xalifi 

  
 « Imeɣriyen imezwura i t-yeɣran, llan wid i d-yennan efk-as isem n wungal, kra nnan-d eg-as isem n tullist, llan wid i d-yennan ahat nezmer ad as-nsemmi tungalt. Rriɣ asteqsi-ya i wid terza temsalt, yiwen n umdakkel yenna-yi-d : « ur sexlaḍ ara tilufa : unti ad yeqqim d unti, amalay ad yeqqim d amalay, mulac ad d-negri deg usenfar-nni n Fransa : le mariage pour tous ». Ilmend n waya, Aḍris-a nezmer, ahat, ad t-nwali d ungal acku deg waṭas n tulmisin-is yeffel i tullist ; nezmer ad t-nwali d tulist acku wezzil ibedd s tuget ɣef umazrar n tedyanin ».

 Akka i yefren umaru ad d-yessisen aḍris aseklan yura. Yakan, mačči d tikkelt tamezwarut i d-tettuɣal tmukrist-a n tewsatin n yidlisen i d-yettlalen deg tsekla tamaziɣt. Amek ilaq ad as-nsemmi i tewsatin n yiḍrisen iseklanen i ttarun yimura n tsekla tamaziɣt taggara-yi : d tullist, d ungal ? Dɣa, deg tmaziɣt, d ayen ibanen ad d-ttuɣalen yisteqsiyen icudden ɣer teẓri n tsekla skud mazal ur rkiden ara isfernen n ufran n yismawen n tewsatin tiseklanin, ɣas ttuqtent tezrawin i d-yettawin ɣef tmukrist-a.

 Ungal-a meẓẓiyen, yeffeɣ-d ɣer Tuẓrigin Tira, deg yebrir 2015 ; akken i d-yessuli tamukrist-a n usemmi n tewsatin tiseklanin i d-yewwi daɣen, ɣef waṭas n tektiwin d tkerwas iɣef zemrent ad mxalafent tmuɣliwin. Maca, deg umagrad-a, ad d-nefk amedya ɣef kra kan n tektiwin imi tuget ad tent-neǧǧ i twennafit n yimeɣriyen yebɣan ad ɣren ungal-a, ara afen deg tnedlisin neɣ deg temzikent n udlis deg Uxxam n Yidles n Tubiret ara yeṭṭefen armi d 17 ǧember 2015.

 Z. Meksem, s uḍris-is yebɣa ad d-iger ɣer wannar aṭas n temsal tinmettiyin yuklalen aɛiwed n tmuɣli ahat neɣ xersum axemmem fell-asent d ɣer-sent ɣas ma seg zik, imdanen uɣen tanumi yiwen ur izmir ad tent-id- yales neɣ ad tent-id-yader (tuffirin n tmetti, tuffirin n tnefsit n umdan, tasreṭ, …. ). Abeddel inmetti, assaɣ akked umaḍal igellu-d s ubeddel ula s tektiwin d tmusni s wacu llan ttamnen wid iɣ-yezwaren. Akka, tidet tettuḥwaj ccek, ccek yettuḥwaj anadi, anadi yessawaḍ ma mačči ɣer sswab ahat ɣer tesleḍt d tigzi ! 

 « Deg tsarit n taddart timḍelt tettili uqbel taẓallit n ṭṭhur ; maca ass-nni ɛeṭṭlen aṭas acku ccix n lǧameɛ yugi ad iẓẓal fell-as. Yenna-yasen : _ Amdan-a yenɣa iman-is, annect-a d leḥram deg ddin, ulac win ara t-yeccafɛen ama da ama dihin. D times n ǧǧahennama ara t-yeččen. Nekk ur zmireɣ ad ẓalleɣ ɣef win yeffɣen abrid n ddin ».

 Aḍris-is ur ibri ara daɣen i wayen yellan d iḥulfan yeseddawen amdan, maca yextar tikwal ad asen-yefk i yiḥulfan-a tamuɣli lqayen armi ssuren neɣ xelḍen akked tfelseft tanmeglant :  » D wa i d anamek n war abrid ideg yekcem umdan. Deg tama, yebɣa tudert ; deg tama yettcebbiḥ lmut. Ihi, ur lliɣ seg wid yekkaten aɣyul ddarayen tabarda-s. Ma temsa tumert-iw deg tmeddurt mačči seg wul i d-tekka. Ul-iw ira ad iḍes, ad yezhu, ad yedder, ad yazzel, ad yeldi tiwwura i tmeslayt, i ccna, i tayri… » 

 Tikwal-nniḍen, iḥulfan-a ṭṭfen kan deg tadra-nsen tamagnut ladɣa deg tenfaliyin ideg igellem leḥmala n Meẓyan i tmeṭṭu-is Taseɛdit akked sin n tarwa-s (Tanina d Гiwan) : « Yak d nutni i d ccbaḥa n tudert-is. Anaɣ d nutni i d tayri n wussan-is, d nutni i d ijeǧǧigen n tmuɣli-s. Mi yettwali akka seg-sen yettaččar almaɣ-is s tugniwin-nsen akken ad ten-yettwali am tafat gar yitran ».

 « Inig » d tamsalt-nniḍen yenfufden deg tmetti taqbaylit, iɣef yextar ad d-yemmeslay umaru ; imi i d-iglem tudert n Meẓyan (aṣaḍ neɣ awadem agejdan n ungal) din deg Fransa : « Deg Fransa Meẓyan ibedd ɣer uxeddim akken ad d-yessasi adrim ara yazen ɣer tmurt…. Ussan imezwura yedder-iten am uydi. Ur yufi afus n tallalt ara as-yesseknen iberdan, ara as-yeṭṭfen afus ara d-yaf axeddim, taxxamt akked wayen iwatan tudert n yiminig … ».

 Tefses n wawal d umawal, aseqdec n tutlayt timserreḥt, tihuskit n uɣanib, azeṭṭa yelhan gar tektiwin, aya akk yefka-yas i tutlayt n ungal-a attwel n ujbad n tmuɣli. Seg wawal amezwaru, am ddkir, awal ad k-id-issawal akken ad teɣreḍ wayeḍ alma d taggara ; ɣas taggara-s ur temmid, imi izmer ad teldi tiwwura i ḍerru n tedyanin-nniḍen ara t-issiɣzifen akken ad yuɣal d ungal ɣezzifen. Yakan d wa i d lebɣi n umaru, imi ur s-tettunfk ara kan tegnit ad as-ikemmel tira ; d ayen i t-yeǧǧan isuffeɣ-it-id akken i yella kan, war ma ikemmel-as. Ma d nekni s-yimeɣriyen, ahat s tmuɣli n usenqed d usezɣen amseɣran, s wawal n usebɣes, ara as-nefk tagnit d ufud i umaru akken ad isemmed ungal-a meẓẓiyen ɣer sdat.

<p style="text-align: right;">Kania Rabdi.

  
 lamma zrin 35 n yiseggasen ɣef tmenɣiwt n umeɣnas n tugdut akked yizerfan n umdan Kamel Amzal, maca mazal imdanen cfan ɣef wass n 2 deg waggur n unbir 1982. Ulac win ur iɣaḍ ara asmi yettwanɣa s yifassen n yimṭurfa akked yiɛdawen n tudert akken i asen-yeqqar Lwennas Maɛtub deg yiwen n usefru. Yettwanɣa daxel n tesdawit n Ben Ɛeknun, deg Lezzayer tamaneɣt, ass 2/11/2017. Kamel Amzal, yemmut lmut n yirgazen yesɛan tabɣest d tissas. Yettwanɣa imi yettuneḥsab d ameɣnas n tutlayt d yidles amaziɣ u d ameɣras n tugdut d yizerfan n umdan. Ilul umeɣnas-agi, deg yirebbi n timunent n tmurt n Lezzayer, i d-yellan deg useggas n 1962, deg taddart n Tiferdud deg tɣiwant n Abi Youcef deg lwilaya n Tizi Uzzu. Yella d asdawan yettkemmil tizrawin-ines tufrinin deg tesdawit n Ben Ɛeknun, yellan deg Lezzayer tamaneɣt. Ruḥen yidammen-is d asfel amezwaru n yimeɣras n tugdut d yizerfan n umdan deg tmurt n Lezzayer. Yella daɣen, yettḥarab ɣef tektiwin-is yerzan idles amaziɣ, tilelli n rray n umeslay, tugdut akked yizerfan n yimdanen, dɣa yemmut fell-asen. Ssebba n tmenɣiwt-is, sɣur yimṭurfa inselmen i iqeddcen i lfayada n ukabar-nsen daxxel n tesdawit, d ulɣu-nni i iɛelleq deg lḥid daxel n tesdawit, ɣef lewhi n 8 n tmeddit. D ulɣu i d-yessawalen ɣer temlilit n yisdawanen n tesdawit, i wakken ad xedmen tasqamut ara d-yessuddsen leqdicat. Akken kan teǧuǧǧug deg-s temẓi, dɣa sewzlen-as leɛmer, rran-as tilist i tudert-is netta akken kan yeṣṣaweḍ 20 n yiseggasen deg leɛmer-is. Suzlen-as idammen-is yeḥman, yerwa-ten wakal, uggarent-d kra n tmiqwa i wakken ad d-qqiment d ccfawat. S ujenwi aqeṭɛan i wwin tarwiḥt-is deg tmeddit n wass-nni 2 deg unbir 1982. Ɣer taggara, ad d-nesmekti kan belli, taddart n Tiferdud ideg ilul, d nettat i yewwin arraz amezwaru n tezrigt tis semmus n temsizzelt n taddart tazedgant “Aissat Rabah” n lwilaya n Tizi Uzzu, dɣa tewwi 800 melyun n sentim. Imezdaɣ n taddart-agi, ttɛuzun-t aṭas, yerna tura zemren ad zuxxen yis-s, imi tamezwarut tefka-d argaz bu tissas d tebɣest yemmuten d ilemẓi, wagi d Kamel Amzal. Tis snat imi tewwi arraz amezwaru n taddart tazedgant deg lwilaya n Tizi Uzzu. 

  Ghani Amazigh 

  
 Am yal taɣiwant seg tɣiwanin n lwilayat akk n tmurt, ssmektayent-d ass n 5 seg waggur n yulyu n 1962. Seg wass-nni ara ass-a, 55 n yiseggasen i yezrin ɣef wasmi tensa tmes n ṭṭrad mucaεen deg ddunit.

 Yal aseggas di yal tama n tmurt yettili-d usmekti n wass-a n 5 yulyu, yeεzizen aṭas ɣer ugdud azzayri, yerna yesεa azal d umezruy meqqren deg Tegrawla Tazzayrit 1954-1962. I lmend n umuli wis 59 n wass n timunent, ad d- yili usmekti-ines deg taddart n Tahanouts, yettabaɛen ɣer tɣiwant n Ait Aissa Mimoun deg lwilaya n Tizi Uzzu. Imi sbedden deg tlemmast n taddart-agi, tama n ubrid ameqqran, yiwen n usebdad ideg rran tajmilt i 26 n yimeɣrasen n 4 n tuddar (Ighil Bouchene, Thaguemount, Tahanout, Ait Khalfats). Yesqam-d lebni n usebdad-agi 08 n yimelyan n ddinar, mebla idrimen n tulya-s tunṣit ara d-yilin ass n lǧemɛa 07 yulyu 2017, imi yella-d usṭarḍaq n snat n lbumbat deg 07 yulyu 1956. Uran deg-s 15 n yimeɣrasen n taddart n Tahanouts gar-asen 4 n twacult Hacemi d 5 n twacult Oudiai. Akked sin n yimejuḥad-nniḍen n Thaguemount. Ma deg Ait Khalfats uran 8 n yimeɣrasen, 4 seg twacult n Moussaoui, d ukuẓ n twaculin-nniḍen. Ma taddart deg Ighil Bouchene, uran yiwen, wagi Nessah Ali. Bdan lecɣal n usenfar-agi deg waggur n duǧamber 2016 deg taggara n waggur maggu i kfan lxudma deg-s. Ayen yessefraḥen deg wannect-agi, imi s yidrimen n yimezdaɣ n taddart-agi d tuddar i d as-id-yezzin i swayes tettwaxdam. Yella-d ujmaɛ n yidrimen snat n tikkal. Tikkelt tamezwarut i wakken ad d-sṣiwḍen azal swayes ara bdun lebni-ines, ma d tikkelt tis snat i ujmaɛ n yidrimen n tulya tunṣibt. Ma d ahil yetturaǧun, ad d-yili ass n sem i d-iteddun, ad d-yili akka: tasebḥit n wass ad d-tili tulya tunṣibt n usebdad-agi n 26 n ccuhada, syin d asersi n snat n tmeqqunin n yijeǧǧigen ɣef lerwaḥ n ccuhada-agi akked rruḥ n yilemẓi Zaif Mohammed i iruḥen d asfel deg tefsut taberkant. Syin ɣur-s, ad d-yili umeslay sɣur yimjuhad i d-yecfan i umezruy n taddart-agi u ɣef tudert n ccuhada-agi. Ma ɣef 12h00 d asawen, ad d-tili lwaɛda n seksu s uksum i wid yellan akk din. Ɣer taggara maḍi, ad d-tili terbaɛt n yiḍebbalen, ara d-yawin kra n tezlatin imi d lferḥ u d tameɣra n taddart merra. Ma ɣef leqdic-a, yenna-d uselway n tesqamut n taddart Mass Mohammed Oumaiouf: “ Ad d-nesmekti ass n timunent am nekkni am tuddar-nniḍen, ideg nga yiwen n usebdad i 26 n ccuhada n 4 n tudrin i d-nebder yakan. Nefreḥ aṭas imi nessaweḍ ad asen-nerr tajmilt i ccuhada n taddart-nneɣ d tuddar i d aɣ-d-izzin s ttawilat-nneɣ nekni s yimezdaɣ n tuddar-agi, acku tura la nettwali belli aṭas n yilemẓyen ur neẓri ara amezruy n tmurt-nneɣ. Ilaq fell-aɣ nekni s yimeqqranen, ad asen-nales amezruy n tmurt d win n tmurt n Leqbayel. Ula deg taddart, aṭas ur neẓri ara acu yeḍran dagi deg tegrawla tazzayrit, dɣa ad nfares tagnit-agi i wakken ad d-nemmeslay ɣef wazal tesɛa taddart-agi n Tahanouts deg ṭṭrad n tmurt-nneɣ”.

  Adaoun Abdelghani 

  
 Ahil n leqdic i d-thegga Tiddukla tadelsant Tiεwinin n tγiwant n Wizgan lwilaya n Tizi-Wezzu, i icudden γer temliliyin n tsekla n yal ass n ssebt mazal yettkemil deg unnar, imi deqs n yimussnawen d wudmawen mucaεen i d-wwin u mazal ad-awwin. Dγa ssebt-agi yezrin 4 furar 2017 d Mass Muḥend Tilmatin, aselmad n tutlayt d tsekla tarumanit (Romaines) i yellan d amsarag deg uxxam n Yidles Ferrat Remḍan n temdint n Wizgan γef 14h, anda i d-imeslay γef tsertit n tutlayt d umḍiq n tutlayt n tmaziγt di Lezzayer. Ula d timliliyin ara-d-yillin deg wussan i d-iteddun s wazal-nsent, ledγa, ass n 11 furar 2017 anda ara yili Mass Mourad Ouchichi di ttiεad, syin d Mass Naser Buḍyaf, mmi-s n uselway Muḥamed Buḍyaf ara yillin d inebgi n Tiddukla tadelsant Tiεwinin n Wizgan ass n 18 furar i d-iteddun.

<p style="text-align: right;"> Islam Bessaci 

<div> 
  
 Dahmani Belɛid yuɣal-d s udebsi amaynut imi yefla isem « lahlak tayri-w » anda yecna ɣef tayri d iɣeblan n dunnit d tmeddur izdayriyen s isefran n teqbaylit taḥarritd uẓawan ifazen nezzah, d anazur aqbaur ger tuɣac yettwasnen atas tizlitt « ili-k d argaz alɣiḍa « neɣ « ayɣar nek yidem ay nennuɣ » d tiyiḍ, Dahmani Belaid ilul ass 16 yulyu 1950 di taddart n tgarsift di tɣiwant n Freḥa, si temzi-s yuyar aẓawan ɣas lḥif akk tiguǧel maca yufa-d amdakel a tiwansen di tkessawt anda i kes i yemdanen lmal-nsen s iqcar n weɣrum maca aganbar amezwaru i xedm-it s tbidunt n zzit am ugar icenayen di lawan-nni yettaǧa-t i tettu lmarta n tmeddurt, asmi yewweḍ 16 iseggasen yunag ɣar tmanaɣt ad isekles tizlatin-insen deg umaṭaf wi sin ɣer cix Nurdin, xas deg akud-nni adabu isaḥres ɣef wid akk yetnaɣen ɣef yidled n tamaziɣt maca Belɛid yeṭṭef di tnaslit yecna u mazal la icennu s tutlayt-is bla ma nettu d akken yella d ameɣnas n umessu adelsan amaziɣ. Xas 46 iseggasen deg annar n cna maca Daḥmani Belɛid mazal taɣuct-is d uganbar-ines qaren-d ayen yettidir uzdayri d wugguren yetmagar yal ass arnu warǧin id-yesufaɣ yasfift anda ulac tizlit tamḥaddit mgal lbatel akk tsartit n laḥyaf udabu. Awal alqayan d uẓawan isuzunen imdanen d wagi i d da belɛid, s teɣzi lɛamer-ik ay anaẓur.

<p style="text-align: right;"> Dahmani Bilal 

  
 Seg wass n 20 alamma d 22 di yebrir 2017, taɣiwant n Bujima ad jmaɛ imyura d yimedyazen di rreḥba n udlis ara d-yillin di temkarḍit ‘ MUḤYA ‘ n tɣiwant , di tezrigt-is tis ukkuz . Ad tili aseggas-a d tajmilt i umusnaw Mulud at Mɛemmar . I Wid akk iḥemmlen imru d tferka, ha-tt-an ad tili rreḥba n udlis di Bujima, taɣiwant n Wagnun , ahil ad yili d amesbaɣur imi mi ara nejmaɛen iḥeddaden n wawal iban kan d agerruj ara d-ilallen. Ger yimyura ara yilin ad d-nader : Saɛid Cemmax , Arezqi Meṭṭref , Amin Zawi , Naser Buḍyaf , Saɛid Saɛdi , Malika Arabi , Ḥand Saɛdi , Yusef Merraḥi , d waṭas n wiyaḍ ara d-icebḥen timlilit-agi n udlis ama s yisaragen ara d-xedmen, ama s usnuzu s ubuddu i widak iḥemmlen taɣuri. Akken daɣen ara mmeslayen ɣef umussnaw ameqqran Mulud at maɛmmar d uxeddim mmeqren i yexdem ɣef Tmaziɣt imi di tezrigt n useggas-agi ad as-tuɣal tejmilt . Di tfaska ad ilint tzeɣwa n tira , n tɣuri , akken daɣen ad yili umezgun . Amaynut n useggas-agi imi aṭas n yixxamen n usezreg ara yettekkin di tfaska n udlis, d ayen ara yejjen imeɣriyen ad afen ayen ttnadin n idlisen. 

  S.Yamani 

<div> 
  
 Xas ulamma teǧǧa-aɣ tfekka-s, acu kan mazal ṣṣut-is gar-aneɣ. Yeqqar umussnaw-nneɣ, Dda Lmulud :’’yella walebɛaḍ, yella ulac-it. Yella walebɛaḍ, ulac yella. Ihi’’, acennay-nneɣ ameqqran Lounes Kheloui, ha-t-an ass-a yid-neɣ s tezlatin-is i yessekles uqbel tamettant-is. Isellek asekles-nsent deg 20 deg tuber iɛeddan, kra n wussan kan uqbel ad yemmet. Deg yiwet n tdiwennit i uɣmis La dépêche de Kabylie, asmi yella deg sbiter, yenna-d : ‘’ssaramaɣ ad cnuɣ i tikkelt taneggarut deg uxxam n yidles Mulud Mɛrmmri n temdint n Tizi Uzzu asmi ara d-ffɣent tezlatin-iw timaynutin’’. Ha-t-an yeffeɣ uzgen kan n usirem n unaẓur : ffɣent-d tezlatin-is xas ulamma netta ulac-it, ma ɣef uxxam n yidles Mulud Mɛemmri, ruḥen yimdanen i wakken ad t-walin i tikkelt taneggarut asmi yemmut, mačči i wakken ad as-slen am wakken yessaram. Deg tezlatin-is tineggura-a, ad as-tiniḍ icar-itt. Yefka azwel i Album1, Lefraq am wakken iḥus yis-s iḥḍer-d. Ula deg tezlit taneggarut ibeqqa slam i ddunit, yenna :’’qqim di lehna a ddunit, ass-a, akked-m ay ddiɣ. Qqim di lehna a ddunit, aggur, iṭij ttwaliɣ. Qqim di lehna a ddunit, ma d kunwi ar timlilit’’. Mi ara icennu tizlatin-agi-ines tineggura, ad tḥasseḍ tella lḥaǧa : iger-d akk iḥulfan-is. Ula d ṣṣut-is ibeddel ciṭ. Xas yenqes nnefs-is imi aṭṭan-is d idmaren, acu kan yettban-d yeḥzen mačči d izli. Ittaɛraḍ ad t-yeffer, meɛna tettensar-as-d tuffra-agi seg kra n tuɣac. I wakken ad yexdem umdan ayen akka yexdem Kheloui Lounes, ad d-yecnu tizlatin ɣef lmut i t-yettraǧun deg kra n wussan kan, yerna yeẓra, ilaq ad tiliḍ dɣa d Kheloui, d kečč ay d kečč ! ilaq ad tesɛuḍ tabɣest yenneflen, tirrugza n yigelliden-nneɣ imezwura. Xas ulamma ẓran akk yimdanen ad mmten, acu kan mi ara d-taweḍ, tewɛer i wakken ad tt-tqableḍ. Yenna umedyaz deg wawal-is :’’ɣef temgerḍt ma yers lmus, i tidet ma ad d-teffeɣ imi’’. Tajmilt i nezmer ad as-ner i ucennay Kheloui Lounes, ad nsel i wayen i d-yecna i tikklet taneggarut. Tizlatin ha-tent-in. Album1 : Lefraq, Teswira, Bɣiɣ, Aggur, Xelfeɣ-d, Tuffɣa, Qqim. Ma d Album2 : Lwehma, Ɛyiɣ, Tejra, Lawliya, Wali, Sseɛd-iw, A Ccix.

 <em> Gen deg talwit a Lounes, xas ‘’teǧǧiḍ-aɣ, teǧǧiḍ-aɣ-d’’.  </em>

<p style="text-align: right;"> H. M. 

  
 Gar-aneɣ d kra n leḍwar kan, ad as-yekker unaẓur ageɛmir Zedek Moulud i yiwet n tuzzya tamaḍlant n tẓuri ɣer waṭas n tmura. D tagnit i iḍulen ayendin i temlilit akked uzayez-ines i inuḥen deg rebɛa n tɣemmar n ddunit, d usbeɛzeq n tutlayt tazwawt akkin i yilel. Bab n « tidderwect-iw » ur iḥebbes ihi asikel seg furar n useggas-a i d-iteddun 2017, almi d yennayer n 2018. Ad as-yebdu seg tmurt n Fransa deg furar d meɣres n qabel, ladɣa tamaneɣt Paris, Lyon, d Marseille. Uqbel ad yeṭṭef abrid n Canada d Marikan anda i t-ttraǧun ttiɛadat imeqqranen n ccna, abeɛda deg Montréal ideg neẓra llan waṭas n yizwawen d yimaziɣen. Deffir tmura-a n umalu, ad d-yuɣal mmi-s n At Xelfun ɣer yidurar i t-id-irebban, anda yetturaǧu ad yeg igalaten s wazal-nsen deg Tizi, Bgayet d Tubiret, gar mayyu d yulyu n useggas 2017. Seg ubeḥri n Ǧerǧer, ad yunag Zedek Moulud ɣer watmaten Imaziɣen n Merruk anda ara yemlil imḥemmalen-is deg Agadir deg wayyur n ctember. Syin, ad d-yezzi ɣer Lezzayer tamaneɣt i tegnit n ccna d unnecraḥ akked waṭas daɣen n wid i t-yeṭṭafaren. Ad tili tmeɣra tameqqrant Zenith n Paris i lmend n yennayer 2018. Tuzzya-a n tẓuri, ara d-yettwaheggin s tallelt n yimeddukkal n Zedek Moulud, tusa-d deg lawan-is d tidet, imi taggara-a, ur d-yeffiɣ unaẓur-a ɣer uzayez-ines, ama deg tmurt n Yizwawen, anda ur as-d-ssawalen yimḍebbren, neɣ deg tmura n berra. D tignatin yeggten ihi, i ur zmiren ad sruḥen wid yettakken azal i wawal, d wid yeẓran acu d-yewwi bab n « Taqbaylit-nni » i yidles-nneɣ, skud neḥsa yenna-t-id yakan: “ur zmireɣ ara ad bedleɣ ɣef teqbaylit!”.

<p style="text-align: right;"> Mhenni Khalifi 

<div> 
  
 Ḥusin ayt Ḥmed ilul ass n 20 deg ɣuct deg useggas 1926 deg taddart n wat Ḥmed n wat Yaḥya deg ∑in El Ḥmmam (Micli) n Tizzi Wezzu , isem-is Muḥend u Lḥusin , terra-d yemma-s isem n gma-s Ccix Muḥend u Lḥusin , (d xali-s ), dda Lḥusin seg wasmi ila 16 n yiseggasen deg le mer-is yella deg tesnawit mi yeččur wul-is d leḥmala n tmurt ,Ayt Ḥmed ger yimezwura n yisulas n tmurt i inuḍḥen fell-as, ulac win ur t-nessin ara d agrawliw n tidet , d bu yiseɣ d nnif, bu tirrugza , d amedya n yimeɣrasen, yecban Muḥmed Buḍyaf, Muḥmed Xider, Krim Belqasem, Rabeḥ Biṭaṭ, d wiyaḍ mačči d yiwen ad d-yeched fell-as umezruy n tmurt Lzzayer , limer mačči d ameɣras-agi tili ass-a ur tettili tlelli wala timunent n tmuert-nneɣ, ur yeğği ara amcum arumi ad aɣ-yeseddu akken yebɣa, ɣas akken srewten deg ugdud azzayri maca azamul-nneɣ n tdukkli yessaweḍ yesazdeg tamurt seg ujrad d-yeɣlin fell-aneɣ, dda Lḥusin d win iḥurben ɣef yizerfan n umdan , yexdem akken iwata tasertit , yella daqerru ɣef ukabar n( FFS ), seg useggas n 1963,ḥemmlen-t leqbayel meẓẓi meqqer, argaz tameṭṭut ,bɣan akk ad yili d aselway n tigduda maca ur yeqbil ad yili d amesbaṭli , d bu sin wudmawen , iswi-ines mačči akken ad t-id walin medden d aselway , iswi-ines d tadukkli d tegmat ger yizzayriyen mgal amnamar (a daw) arumi, awi-d kan lzzayer mačči d tafransist, ayen yes a deg wallaɣ-is d agerruj drus i yellan am netta, ayen yexdem, ayen inuḍaḥ ɣef tmurt n Lzzayer d amezruy ad t-id yinin i tsuta ad d-iteddun , ayen i d-nenna fell-as drus ,ayen d-yeğğa ara d-icehden fell-as, dda Lḥusin seg waswi yettwanɣa, Muḥmed Buḍyaf i iruḥ ɣer lɣerba , yettas-d kan mi ara d –smekti tmurt tagrawla n 1954, yefka tarwiḥt-is d asfel ɣef tmurt, ula d yemma-s mi tuweḍ le fu n Rebbi ur tt-iwala deg useggas n 1983, akka i t-xeddem tayri n tmurt d -yeffɣen seg wul zeddigen , sɣur imeqqranen .Argaz –agi l ali yuweḍ le fu n Rebbi ass n 23 deg duğember 2015, s yiwen waṭṭan,deg lɣba deg (la Suisse) ayagi yeğğa leqbayel qlalḥen akken ilaq , i ten-yeğğan gugmen , wehmen, zzan imi tejraḥ tmurt n Lzzayer , tettru ayagi iban-d deg temḍelt-is deg taddart-is At Ḥmed , ulac win ur d-nusi ara ɣer lğanaza-s ,d ayen walan medden akk , yeğğa-aɣ usalas , uzamul n tdukkli d yiseɣ , deg le mer-is 89 iseggasen,yemḍel tama n yimawlan-is deg zzawiya (lemqam) n ccix Muḥend u-Lḥusin , ad t-yerḥem Rebbi , a iṣebber tamurt Lzzayer , ahat ad as-d-yili i tmurt-nneɣ yiwen am dda Lḥusin Ayt Ḥmed tikkelt niḍen !! .

<p style="text-align: right;"> Zakia Ben Yahia 

  
  Isufar 

 2 lkisan n uwren areqaq,

 1 lkas n lfarina, tisent (lmelḥ), 1 tɣenjawt n yiɣes (lexmira),1 n tɣenjawt n ssker, aman immuḥlan (tiede), zzit n lkuẓa,

 ssker n uwren i ccnaḥa .

  Aheggi 

 Di tqedduḥt , rwi awren , lfarina , lmelḥ, sskeṛ akked iɣes. Rucc-it s waman , ɛarek atekti-nni , rennu-as aman alamma yuɣal d aleqqaq . Get taḥbult , zuzzert-as awren , ɣummet-ett , eǧǧet-ett ad tali. Mi tuli teḥbult , meqqeret , eṛzet arekti-nni s ufus neɣ s wallal i waya . (Rouleau). Gezmet imkuẓen deg urekti ( carrés ) s lmus , gret imkuẓen –nni ar zzit iḥman , ttruccut-tten s zzit alamma cuufen , mi bdan la ttizwiɣen ., d lawan ad ten-id kksem , ad uddumen . Mi yuddamen , zzuret fell-asen sskeṛ .

<p style="text-align: right;">  S ɣur Daya 

  
 TABATENT– Tenker yiwet n tmes d tameqrant ass n lexmis, deg tezwara n yiḍ, deg lluzin tusligt n usselket (taḥwil) n yigumma (fawakih) d ussenzi n yiẓman n Ngawes, deg tɣiwant n Ngawes d-yusan 80 n yikilumitren deg utaram n Tbatent, ɣef wakken ay aɣ-d-yenna yemkellef n teɣwalt n uḥuddu aɣarim Zouhir Nekaa. Times-a tenker deg lmexzen meɣɣren 21.000 n yimitren imkuẓen (m2), d win aydeg tteffren tanga tamezwarut (madda awaliyya), ɣef wakken ay d-yenna Mass Nekaa, am wakken ay d-ixebber dakken lmexzen-nni maci aṭas aya seg wasmi ay yettwarẓem. 5 n tegrawin n tgermant (tadaxxul) n uḥuddu aɣarim ay d-yusan ɣer wemkan-nni, gar-asent tigget (wiḥda) tagejdant n Tbantent, yernu xedment akken ad ḥebsent times-nni akken ur d-tettḥaz imukan ay d-iqerben ɣer-s. Lluzin n usselket n yigumma d ussenzi n yiẓmawen (ɛaṣa’ir) tessaǧaw sselɛa-nnes ula ɣer wezɣar. 950 n yixeddamen ay ixeddmen deg-s yernu tebda, seg melmi kan, tessemɣar ttawilat-nnes.

<p style="text-align: right;"> APS 

  
 Ass-nni n letnayen akked ttlata 6 d 7 furar 2017, yella-d usmekti n tmettant tis 57 n umussnaw ameqqran deg umussu aɣelnaw “Amar Imache”. Yebda leqdic-agi ass-nni n arim 6 deg waggur-agi n furar ideg nella, ɣef 9h00 n ṣṣbaḥ deg tzeqqa n temsikniyin n uxxam n Yidles Lmulud At Mεemmer n temdint n Tizi Uzzu, s yiwet n temsikent ɣef tudert d umecwar-is deg umussu aɣelnaw d tegrawla tazzayrit. Ass-nni n aram 7 deg waggur n furar, ɣef 10h00 n ṣṣbaḥ, sersen tameqqunt n yijeğğigen ɣef usebdad n At Dwala, syin sersen tayeḍ ɣef uẓekka n Imache, yellan deg taddart-is ɣef 10h30, sakin yella-d diɣen umeslay sɣur waṭas n yiwudam d yimdanen, gar-asen : Nabila Goumeziane, aɣella n ladayra n Beni Douala Mass Hettoume Saleh, atmaten d warraw n Amar Imache. Ma ɣef 11h30, deg tesnawit irefden isem-is, tella-d temsikent-nniḍen i d-isneεten aṭas n ttṣawar ama d tid-is ama d tid n tegrawla s umata. Dima deg tesnawit-agi, yella-d diɣen usenεet n yiwen n usaru amecṭuḥ, i d-yewwin awal ɣef tudert-is d yimuhal-is. Ma ɣef 13h30 d asawen, llan-d tlata n yisragen: amezwaru iga-t-id Mass Ahmed Ait Ouali, wis sin sɣur Gacem Mokrane, ma d aneggaru sɣur Mass n Rachid Oulbsir. Ma ɣer taggara akk n wass, tella-d tukcci n yigerdasen n utteki, i wid i iqedcen deg usiher-agi. Ad d-nesmekti belli, aṭas n yidisan d tamiwin i yettekkin deg useddes d uheggi i leqdic-agi adelsan, ad d-nebder deg-sen: Tanmehla n yidles, axxam n yidles Lmulud At Mεemmer, ladayra d tɣiwant n Beni Douala, s tallelt tiddukkla tadelsant n Amar Imache akked tesqamut n taddart-agi-ines.

<p style="text-align: center;"> Tudert n Amar Imache 

 Ilul ass n 7 deg yulyu 1895, deg taddart n Ait Mesbah deg Beni Douala. D argaz n tsertit, d amussnaw ameqqran deg umussu aɣelnaw azzayri, yella d imsbeddi n tuddsa ‘’Itri n Tefriqt n Ugafa (ENA). Yella deɣen deg lweqt-nni d amaray amatu n tuddsa-agi diɣen d amassay n tira (rédacteur en chef), deg uɣmis «EL Ouma». Yettwaṭṭef ɣer lḥebs ass n 5 deg unbir 1934, yeqqim dina azal n 6 wagguren, yerna ixeleṣ tabzert n 2000Franc, yeffeɣ-d deg useggas deg useggas n 1935. Iker-d mgal asenfar-nni n “Blum- Voilette” n 1936; d ayen i d-ibanen deg warrat-is amezwaru“ L’Algérie au Carrefour”. Yura azal n 16 n warraten d yimgraden , gar 1934 alamma d 1946. Yemmut ass n 7deg waggur n furar n 1960, yeğğa-d sin watmaten akked 5 n warraw-is.

<p style="text-align: center;"> Ayen i d-nan fell-as 

  Goumeziane Nabila, d tanemhalt n yidles:  

 “nerza ɣer usmekti wis 57 n tmettant n Amar Imache, i d-yellan aseggas-agi deg taddart-is d tesnawit yewwin isem-is. Nezmer Ad d-nini fell-as d argaz ameqqran i d-yefkan aṭas i tmurt n Lezzayer ama s tektiwin-is ama s tira-s, neɣ s tmuɣli-s ula s tsertit-is akked umennuɣ-is… atg. Nefreḥ aṭas yis-s, nefreḥ s tmurt-is n Beni Douala, i d-yefkan aṭas ama i tegrawla ama i yidles azzayri”.

  Imache Chabane, d mmi-s n Amar Imache:  

 “nefreḥ s tejmilt-agi i d-as-yuɣalen ussan-agi iεeddan i ubabat-nneɣ, acku tura netta mačči n twacult-is neɣ n Ait Mesbah kan, maca d ababat n Lezzayer merra. Tanemmirt s tussda i wid akk i d-yefkan afus n tallelt, deg tejmilt-agi meqqren, tanemmirt daɣen i yinebgawen n lḥerma i d-yerzan ɣer taddart-nneɣ”.

  Madjid Heddaf, d aselway n tɣiwant n Beni Douala:  

 “nefren aseggas-agi isragen i d-yellan fell-as, nexdem-iten deg tesnawit n Beni Douala yewwin isem-is, i wakken ad ẓren yinelmaden d anwa i Amar Imache. D acu yexdem. Nekk diɣen s timad-iw ad snimmreɣ aṭas imsuddsen-nniḍen ukkud nemεawan, seg tazwara, armi d taggara n tejmilt-agi”.

<p style="text-align: right;"> Adaoun Abdelghani 

 
  
 “Coluche : politique et comique’’ d adlis wis 3 n Dr Nasserdine AIT OUALI. Uqbel adlis-a, yella-d, yakan, deg lmendad i udlis ‘’De la pédagogie de projet et de l’enseignement de la langue amazighe en Kabylie’’ i d-yeffɣen deg useggas n 2013 ɣer tezrigin L’ODYSSEE, am wakken yura adlis-nniḍen ‘’L’écriture romanesque kabyle d’expression berbère (1946-2014) i d-yeffɣen deg useggas 2015. Adlis n tikkelt-a n Dr AIT OUALI, yewwi-d awal ɣef yiwen n wudem mechuren nezzeh deg tmurt n Fransa, ladɣa, deg uḥric-agi n unecreḥ d teḍṣa, wagi d Coluche. Deg tazwara, tella-d tira n udlis-a d asentel n Ductura n Mass Ait Ouali, syin yerra anadi-agi-ines d adlis ɣef Coluche. Aṭas n yiḥricen deg tmeddurt n Coluche iwumi yekkes umeskar takka, aṭas n tmussniwin ɣef tmuɣli-ines ara d-rnun fell-as wid-nni akken yenwan ssnen Coluche akken ilaq. Seg «Les Restos du cœur» alamma d tifranin n tselwayt n tegduda n 1981, ad teẓrem Coluche akken werǧin i t-teẓram. Deg ssinima neɣ deg tmezgunt, ɣef tsertit neɣ ɣef yimḍebbren, awi-d kan ad d-yeg asentel i tmuɣli-s s teḍṣa. Yedder d ilelli, yenna-d ayen yebɣa ad d-yini. Ha-tt-an tmuɣli-s ɣef tlelli. ‘’Vous voyez, c’est ça la liberté en France : on a rigoureusement le droit de dire ce qu’on veut. Et le gouvernement a rigoureusement le droit de faire ce qu’il veut’’. Adlis yeffeɣ-d ɣer tezrigin L’ODYSSEE, 2016, 288 n yisebtar, azal-is 600 idinaren.

<p style="text-align: right;">   H. Moula 

  
  Isufar 

 1 n tebselt

 2 n tbaṭaṭatin

 2 n texssayin

 2 n tezrudiyatin

 250 g n jelban

 250 g n lubyan

 4 n tɛqqayin n ticert

 1 n ṭumaṭict

 lmelh d Zzit

  Aheggi  

 Mebɛed mi ara d-theggiḍ lubyan akked jelban, err aman ad zeɣlen di tassilt, syin rnu-asen zzit d lmelḥ, teǧǧet-ten ad awlen. Seqcer tidal-nni, zrudiya, lbaṭaṭa, ṭumaṭic akked texsayt. Gzem lebṣel d ticcert. Anef-asen alamma wwan akken iwata. Syin, kkes-d tidal-nni, tezdeḍ-ten , terred kullec ad yawel azal n 2’. S tezmert-nwen

<p style="text-align: right;"><span style="white-space: pre;"> </span>  Sɣur Daya 

  
  D azal kečč mazal teṭṭsed. Kker fell-ak ad taɣeḍ aksum, yal lɛid akka i t-xedmeḍ. Aha ! kker fell-ak ɣiwel ad tt-xedmeḍ akken xedmen meddn. 

  Mḥend ur yerwi ara iḍes. Yeldi-d yiwet n tiṭ, yerra-as-d : 

  -Ihi tebɣiḍ ad iyi-terred am babaɣayu, ad tt-ɛanadeɣ medden, acimi mačči d nutni ara yid iɛanden, ad arwun iḍes yerna ad ḥadren taɣriṭ-nsen. 

  Tasaɛdit terfa, tuzzel ɣer ufus n yimesleḥ teddem-it-id, tenna-as : 

  -I tura ad tt-kkreḍ neɣ ak-ffkeɣ tamcumt-ik 

  Mḥend ijelleb-d ɣef imeḍraḥ, yelsa lqecc-is s tezzla. 

  -Ruḥ ɣiwel skud ifuk, mebla ma tesswiḍ lqehwa, mebla ma tesserdeḍ udem-ik, aha ɣiwel ! 

  Iruḥ Mḥend ɣer ugezzar, yufa imdanen ugaren tiweḍfin. Wa yessuter taɣruḍt, wa d tameccact… Imi d wweḍ nnuba-s, yessetḥa ad d-yaɣ sin ikiluten, dayen kan iwumi yezmer. 

  Imi yewweḍ s axxam, di tazwara Tasaɛdit tefreḥ, alarmi tedla ɣer ucerraɛ-nni, tufa drus n uksum, dɣa tebda daɣen tettsuɣu : 

  -Dayagi kan id tuɣeḍ. yeqqur uqerruy-ik, azeɣbub-agi ur yesserway ara ula d agrud amecṭuḥ. Ɣiwel uɣal arnu-d 5 ikiluten. 

  Ayen tebɣa tmeṭṭut amzun yebɣat Sidi Rebbi maca Mḥend ur yesɛi ara idrimen, ifeddix, tirɣi. 

  -Ad ruḥeɣ ad ẓreɣ Qasi, netta d amerkanti, yerna yesɛa ul n lɛali. As-iniɣ ad iyi-d-yessekridi neɣ ma ulac ẓriɣ, ur d tt-rus ara lehna deg uxxam, ad nseɣ berra. 

  Yuɣal Mḥend ɣer ugezzar, yettxemmim, idewwex yugi ad yefhem amek yegga wegdud Aqbayli,  

  imdanen akk zzin i ugezzar-nni, ma d tiḥuna yeznuzuyen idlisen d tilmawin, idlisen yulin uɣebbar, ur 

   ufin win ara ten-yennalen, iɛedda d idis n yiwet n tḥanut iwala yiwen wungal «Les vengiles», yura-t 

   Taher ǦAƐUT. Yemmekta-d tafyirt d-yenna wemyaru-agi : «Targit akked usirem fuken, Tamurt 

  -nneɣ tuɣal d aqemmuc ur nesɛi tawant, d ajeɛbub ur nesɛi tgara». Anda tuffeg i ters, ur walaɣ ad zzi tefsut ɣer tmurt-a. yal aseggas d tazla ɣer deffir. 

  Mḥend yerna-d aksum. Tasaɛdit tefreḥ ma d netta yettxemmim amek ara yerr ṭṭlaba-s, amek ara yemmager lɛid id iteddun, amek ggan wallaɣen ixedmen tameɣra i weksum, yerra-d Mḥend nneht, yenna-as : 

  -Ah ! A wi qqlen d ameksa, ad yidir waḥd-es deg udrar. 

<p style="text-align: right;"> Bussad Ḥemmar 

  
 ‘’Yuɣal-d sser tamurt’’, d tanfalit-a i yezgan, ussan-agi, deg yimawen n yimezdaɣ n tmurt n leqbayel. Awalen-a,qqaren-ten imi i d-tuɣal lewziɛa i yellan, seg zik, d lɛada ɣur-sen, xeddmen-tt deg wass lɛid tamecṭuḥt.

 Mebɛed mi teḥbes ugar n 15n yiseggasen-aya, ɣef sebba n tmenɣiwt n Matoub, tikkelt tamezwarut, syin ɣef tefsut taberkant deg useggas n 2001, ha-tt-an ihi, tuɣal-d lewziɛa ɣer taddart n Tala Athmane i d-yezgan deg tɣiwant n Tizi Uzz. Am yal taddart n tudrin n tmurt n leqbayel, taddart n Tala Athmane xedmen lewziɛa ass-nni n Lɛid tameẓyant deg sin yimekwal : Taddart Ufella akked Taddart Bwadda. Zlan 8 n yizgaren. ‘’D ayen yessefraḥen imi nuɣal ɣer tjaddit’’ i aɣ-d-yenna Dda Muḥ. Fkan yimezdaɣ ttiɛad ɣef 11 n yiḍ ɣer tlemmas n taddart anda mlalen s umeẓẓyan d umqqran, s wid izedɣen deg taddart akked wid i d-yusan seg berra, rzan-d ɣer taddart-nsen ass-agi n leɛwacer. S lmendad n yimɣaren yuɣen tannumi s lewziɛa, kkren yilmezyen n taddart-a, zlan 8 yizgaren u ferqen-ten d tisɣar : 491 n tesɣar deg Taddart Ufella ; 209 n tesɣar deg Taddart Bwadda. ‘’Tikkelt tamezwarut ara ḥedreɣ i Lewziɛa. Ẓriɣ-tt kan deg Facebook ɣer tudrin-nniḍen.’’Akka i d-yenna yiwen ilemẓi n 15 n yiseggasen. Ula d arrac imecṭaḥ, sɛan azal d ameqqran ass-nni n tmecreḍt imi keccmen ɣer Lewziɛa u ttawin-d iɣes. Akka ay tella d lɛada ɣer leqbayel. Ass-nni n lewziɛa, ad yawi ubabat mmi-s amecṭuḥ, ad t-yessekcem, i tikkelt tamezwarut, ɣer lewziɛa i wakken ad t-issinen yimezdaɣ n taddart. Mi d-yuɣal, ad d-yeglu s yiɣes. Qqaren-d i wakken ad yiǧhid u ad yesɛu tabɣest (le courage) am yiɣes. Syin, deg leɛwayed n leqbayel, mi ara yaweḍ ugrud-a d aqcic, ad t-yawi baba-t ɣer ssuq i wakken ad t-issinen yimeddukkal-is u ad d-yawi, diɣ, aqerru. Aqerru ɣer leqbayel, meḥsub ad yili d aqerru n uxxam, ad yesɛu lḥir. Akken kan alamma yewweḍ 18 n yiseggasen deg leɛmer-is, ad yekcem ɣer tejmaɛt, ad d-yuɣal s wawal-is gar yimezdaɣ n taddart. Ihi, aḍar la iteddu s aẓar iseggasen-agi ineggura. Ayen yelhan, yelha, i as-yenna winna.

<p style="text-align: right;">  H. Moula  

  
 Deg ddurt-agi yezrin i d-yeffeɣ wammud amezwaru n yisefra n umedyaz acawi Mass Aghougali Younes iwumi ifka azwel Taɛric i d-yeffɣen ɣer tezrigin «Tamagit» n lwilaya n Tizi Uzzu. D wagi i d adlis amezwaru ara d yessuffeɣ uselmad-agi n teglizit, mmi-s n Xennecla. D ammud ideg yerra tajmilt deg yisebtaren imezwura n udlis-agi, i umaru ameqqran d urgaz n umezgun Kateb Yacine. Gar yisental iɣef i d-yewwi awal deg udlis-agi n 40 n yisefra s tcawit, ad naf : izerfan, aẓawan, tannumi, asirem, tayri, iḥulfan, tudert, ccbaḥa n Uwres, agamma, tazemmurt,…atg. D adlis n 108 n yisebtar, azal-is 250 Da. Ma d tazwart ixdem-as-tt Mass Hassane Hahrouche , d aselmad asdawan deg Bgayet. Taɣuri igerrzen i yimeɣriyen, afud iǧehden i yimeskaren.<span style="white-space: pre;"> </span>

<p style="text-align: right;"> <span style="white-space: pre;"></span>A.A 

  
 Tizemrin i-d ǧǧan lejdud yewwiten-t umencar n Cinwa! Aṣenfar n ubrid ar ay cudden Bgayet d Ɛǧiba deg twilayt n Tubirett, ad iɛeddi ɣef wakal n t’ɣiwant n’At Ṛẓin, id yezgan azal n 85 ikilumiṭren ɣef uqerru n twilayt n Bgayet. Asenfar-agi amuqran, yewwi azal n 15 ikilumiṭren (deg tuɣzi) n yiḥarqan deg tama-agi. Tikubaniyin yedduklen (Sapta n Leẓẓayer d Crcc n Cinwa) tt-heggin-t anar i ubrid-agi, akken yesɛan ajerrid i « dahmen » s yiḥarqan n kra n yimezdaɣ deg t’ɣiwant-agi n tama n’At Ɛebbas. Ɣas akken qeblen akken abrid ad iɛeddi, ibabaten n yiḥarqan-agi begnen-d taggara-agi, lɣiḍ nsen mgal ixeddamen n Cinwa yegren, ussan-agi kan, ɣef iḥarqan nsen akken ad gezmen aṭaṣ n tizemrin, am akken ḥaren melmi ad ikfu uṣenfar-agi. Ayagi ur yaɛǧib ara dayen kan ibabaten n yiḥarqan, yagi as mi-i-ẓran « At uglim awraɣ » (Cinwa) geẓmen tizemrin yenzan s kra n 4 imelyan i yiwwet. Imezdaɣ rfan, imi « Cnawa » ur ten ǧǧin ara ad kemlen alqaḍ uzemmur, akken i msefhamen deg tazwara, ɣas akken tizemrin nni nzan-t. « Gezmen tizemrin zdat nneɣ, nukni ur ɛad ur nekfi aleqaḍ uzemmur. Tizemrin-agi ǧǧan-t-ten id lejdud d-agerruj. Ass-a, aten-t ad twaɣeḍlen-t. Mači dayen yessefraḥen. Ula d ssuma iɣ-d fkan drus-itt. Kra n ukuẓ imelyan i yiwwet n t’zemmurt (40 000 da l’olivier indemnisé!). Ayagi mači d-azal n tidett. Tizemrin-agi, taneggarut degsen-t tesɛa nnig n lqarn, sɛan nnig n 4 lmitrat deg ṭul. Yusad yiwen ar dagi, d-amusnaw n t’fellaḥt, yaḥseb laɛmer n yiwwet n t’zemmurt yettuɣeḍlen, yufa lɛamr-is azal n 230 iseggasen ! Qrib sin n leqrun d wezgen.Tazemmurt-agi, tella mazal tettaked azemmur, fkan-aɣ-d dges 4 imelyan ?! D-awezɣi ! » akka i yerfa yiwen n bab waḥriq n Iciqar, yiwwet n taddart deg t’ɣiwant n’At Ṛẓin. Ṛuḥemt a tizemrin n lejdud ruḥemt !

<p style="text-align: right;"> Syphax.Y 

  
 Imɣan n Tensawt d adlis i d-yessufeɣ Mass Saïd Zidat deg ussan-agi iɛeddan. Deg udlis-a igerrzen nezzeh, ad naf azal n 200 n leṣnaf n yimɣan. Yal imɣi s yisem-is s teqbaylit, tafrensist akked tlaṭinit u yal imɣi s tugna-s. Ayen igerrzen deg unadi-agi, d akken yal imɣi yeddan wanida i yettili neɣ, ɛad, anda i t-yufa. Zyada qef wanect-a, yemla-d amek i tesseqdacen deg lmakla akked tujjya. Xas ulamma llan wid i yuran, yakan, ɣef yimɣan, meɛan leqdic am wa ixus deg unnar. Ihi, adlis-a n Said Zidat, ad yili d yiwern wallal i yimnuda akked yiselmaden d yinelmaden deg tmurt n leqbayel.

<p style="text-align: right;"> Hocine.Moula  

  
 Sya  d sya ,  ttawḍen-d  imazanen    yessaramen ḥellu s  lɛjalan i Lounis Ai Menguellet . Ulac win ur terzi ara taluft i d-yeɣlin   fell-as .   Ulac win ur nugad ara fell-as. Ama d Ferhat Mhenni neɣ Hasen Hirech neɣ d inaẓuren-nneɣ nniḍen yal wa yuzen-d lfal    i Lounis Ait Menguellet  akken   as ibud ccfa   s lemɣawla.     Aya ur yesewham ar  imi yal aqbayli yettḥibin teqbaylit-is   yeɛaqel deg-s aktay aktay , teqbaylit , azemul n tmusni, bab n wawal urẓin, bab n usekkud laqayen. 

 Anect-a ur yesewham ara wid    yesnen acu i d lqima n urgaz, acu i d azal n umedyaz di tmeti yecban tagi nneɣ anda ixef-nneɣ, timadit nneɣ &amp;nbsp,; nnekwa –nneɣ tebna  s awal, tuffa lɣerza-s  deg usefru. Lounis Ait Menguellet yezwar deg awal asmi i d as-yenna:  win yesɛan ul d aḥnin ad yeddez. Amek ur yettnuɣni   ara wul   ticki ayen ɣef acu dlant wallen sellaw? Amek ur yettmuɣbun  ara wul ticki yeẓra widen tezdi tegmat bḍan  am ibawen ɣef lluḥ? Amek ur yettneẓma ara  wul ticki anda akken yeḍmaɛ lhu d ayen n dir i d-yufraren? Amek ur iḥaẓẓen ara wul ticki: “ ayen akken i d-yefda leɣla/ neǧǧa-t yenza s rxa?”Amek ur yettaḍen ara wul ticki yettwali tagmet d-awal deg immi nettawit wama   tidet nesuref-as? Wi ccqa!   Ayen sfedsen leqrun awal a t-id yefdu . Ayen ɣebban lesnin awal a t-id yeḥyu am akkenid as  yenna ccix deg wal-is : xellun-t di  ɛaccra, yeḥya-tt-id yiwen. Lounis yenna: lejerḥ  ɣef a yers wawal ad yeḥlu. Akka  i d- tawenza n umedyaz : s wallen iẓẓer    yir ussan , yettra-ten lhan. Wi cqa ma texreb tagnit neɣ tagnit teɛkkes  imi ticki ixaq   wul lhejna-s d-asfru. Asefru yettilin i  lmendad n temcukal akken ad yer assif ɣer lḥed-is .

 Tirugza ur tettnuz di leswaq. Win i tt-yesɛan d ayla  yesexdam-itt, ma d wayeḍ  yekna i ddel yerna  annuz s ufella. Lounis Ait Mengullet        yenn-ad asmi akken teẓmek  liḥala : 

 bɣiɣ ad inniɣ 

 ad yifsus wul-iw 

 ur tesɛiḍ anwi i nnɣiɣ 

  uggadeɣ tilli-w. 

 Meɛlum     kan ad yinni imi yeẓra : 

 ameslay ḥedd ur t-ineq 

 wama lɛebd yettmettat

 Ameslay mi ara d yeṭṭerdeq 

 ljil i-t-yebɣan yuffa-t. 

 Iban kan ad yinni imi d netta  s timad-is di icarren : “waqila xir lmenṭaq. Init-id uqbel ak-ifat”

 Ayen id yewwi Lounis Ait Menguellet i teqbaylit ḥedd ma ad t-yenker. D imedyazen am netta id aɣ -id yeḥyan am akken is yenna Matoub Lounes deg awal-is. Yissen nezdi s leqedd. Yissen id newet s ugerz akken ad neflali. Yissen id iban yisem-nneɣ. Yissen id ɛaqlen leǧnas nella yernu a nnili xas a ttibrik neɣ a ttimulul. Awal ɣef Lounis Ait Menguellet ur as yezmir wawal ɣef aya kan id tewwi as neǧǧ nnuba I bab n wawal akken d netta ara d yinnin iḥulfan yellan deg uwalen-nneɣ meṛṛa di tagnit yecban tagi: 

 Limer mačči d isefra

 A yeḍrun yidi n lxiq

 Urfan ad  segmen tafa

 Deg-i ur ttaǧǧen amdiq

 Mi yeččur wul yal tama

 Ad yewwet deg-s iceqiq

 Ad yeṭerḍeq tagara

 Ad yeswhem aɛddaw arfiq 

<p style="text-align: right;">Ait Slimane Hamid 

  
<p style="text-align: center;"> <em>Awin i-isexdamen awal</em> 

  <em>D-acu teḍmaɛḍ di tsusmi</em> 

  <em>Akken yella yir awal</em> 

  <em>I-tella yir tasusmi</em> 

  <em>Tezriḍ i xeddem w-awal</em> 

  <em>Tezriḍ it xeddem tsusmi</em> 

  <em>Ma yexḍa ṣṣwab i w-awal</em> 

  <em>M-ad yelli ṣṣwab di tsusmi</em> 

  <em>Xas yexḍa ṣṣwab i w-awal</em> 

  <em>M-ad yili ṣṣwab di tsusmi( Zedek Mouloud</em> 

 Akkin( agemmaḍ) , amedyaz s wazal-is. Imdanen ggan-as ccan di tudert-is, rnan-as lɛaz m beɛd lmut-is. Ass-a akken ad nesmekti Slimane Azem, ilaq a nner lewhi ɣer liḥala umedyaz d tmurt-nneɣ. Acu n lqima yewwi di tmeti-nneɣ tatrart. Rreḥba n tmenna n isefra yellan zik tejla . Fukken imeddaḥen deg leswaq, deg tijamuyaɛ, deg amḍiq anda id tettlal tamussni. Ibeddel lawan yussa-d wayeḍ. Di tallit deg nella akken ad yaweḍ wawal umedyaz wid yeqsed, ttilin-t tifaskiwin , tikwal ttwancaden akken ad ilin i lmendad deg timeɣṛiwin xeddmen iccanayen( qqaren-d isefra gar snat n tezlatin) ,llan-t diɣen tidwilin n tmedyazt deg imaṭṭaffen.

 Maca ahdum ɣef umedyaz ur yekkis. Imi Ɣef akken nettwali, ay anda yebɣu yettwencced, ama ɣer tifaskiwin, neɣ ɣer nuba-t yellan deg radyu , leɛtab-is ur as ggin-ara ssuma. Di tmura nniḍen mi ara d iɛeddi umedyaz deg nuba-t ( ama di tilbizyun neɣ di radyu) imeḍebṛen n uzrar-nni( la chaîne) akked imawlan n nuba-nni sekcamen isefra id yettwaɣṛan deg tadwilt ɣer usdyay n izerfan n umeskar( les droits d’auteurs . Amedya di Fṛansa mi ara d iɛeddi umedyaz di radyu ayen id yeɣṛa d asefru yettṛuḥu ɣer la SACEM. Mačči kan d aya, imi di tmura nni imedyazen ttawin azwil (un “ cachet ) ɣef u ɛeddi-nsen deg umeṭṭaff-nni neɣ di tesgilt-nni. 

 Zik, deg iseggasen n 80 akken i yella lḥal ula d dag-i ɣer-nneɣ nekni. Imedyazen id yettɛeddayen di nuba “ leqlam d usefru” n Mass Agaruj Rabah, ttaɣen azwil ɣef isefra-nsen. Zrin wussan tenngdam tagnit, uɣalen wid id yetthheggin tisgilin s ddemma i tamedyazt deg imeṭṭaffen yellan ( ama di radyu Sumam, neɣ tin n Tiz-Wezzu, neɣ tin Tubiret, neɣ di radyu tis snat) wwin-tt am akken d lemziyya i xeddmen i yimedyazen snubguyen ɣer tidwilinnsen. Xuḍi lemmer ad ɣunzun yimedyazen-nni ṛwaḥ ɣef nuba-t agi, d awezɣi ad tilin-t. Ma nenna-d awal akken nniḍen: s imedyazen id yettassen ɣer nuba-t agi i s wacu id tt-harrin yinerdalen n tesgilin ( animateurs) aɣrum-nsen. Ɣef aya iseɣ yewwi d akken ad fehmen belli d nutni i yeḥwajjen imedyazen , mačči d imedyazen iyeḥwajjen tisgilin-nsen. Ɣef aya ilaq ad yuɣal wayla i bab-is. Amedyaz ,yal anda ara d iɛeddi, isekf ad yewwi leḥq-is n leqder, akked leḥq-is n yedrimen.

   

<p style="text-align: center;"> Tewɛer deɛwessu n tidi, tewɛer diɣen yir tamuɣli. Ihi am akken is yenna umedyaz:  

 <em>Tṣaɛbeḍ ay aɣṛum</em>

  <em>Ad ak tiṣɛib liḥala</em> 

  <em>Ad d tedubeḍ ay aksum</em> 

  <em>Ad d tebeddelḍ ay udem ṣṣifa</em> 

  <em>Ad d-teggeḍ am ɛeggun</em> 

  <em>Ad yettwali wer yesla</em> 

  <em>Ad d-taṛwuḍ lahmum</em> 

  <em>D acu ara k-id egg snitra ?( Zedek Mouloud) </em> 

<p style="text-align: right;"> Ait Slimane Hamid  

  
 Seg tazwara n useggas-agi n 2016 ideg nella ar ass-a, azal n 15 n yisenfaren i yettwaxdamen sɣur usqamu aɣerfan aɣiwan (APC) n Ait Aissa Mimoun, iɣef i yella ɣef uqerruy-is Mass Akli Chabane.

 Isenfaren-agi, ttwajerden deg lejrida n lxedma i useggas-agi n 2016. Gar 15 n yisenfaren-a, llan 5 seg-sen εnan aftaḥ n yiberdan n tfelaḥt daxel n tudrin. Amedya: aftaḥ n sin n yiberdan, yiwen deg taddart n Imkechrene, wayeḍ deg Tizi Tkharoubt ɣef teɣzi n sin ilikilumitren d uzgen. Sin-nniḍen seg-sen, d tiregwa i waman ɣef yiri n yiberdan n tuddar, Mendjah, Imkechrene, El Hara Oufella (Ikhelouiène), Akar Dhamoune, Vouchouva, d tregwa-nniḍen deg Ighil Bouchene akked Akaoudj. Am wakken, daɣen, i rran ssiman i tlata n yiberdan yecban win n Akarou Thanouts, Tharga deg taddart Akaoudj akked El Klaa. Yella-d, diɣ, usewseε n sin yiberdan imeqranen; amezwaru d win yeqqnen gar Dhlalouth alamma d Ighil Bouchene, ma d wis sin d win yeqqnen gar Boussouar d Igounane Ameur. Seggmen, daɣen, sin n yinurar n waddal n snat n tuddar: yiwen deg taddart n Igounane Ameur yesɛan tajuma n 3300 M2, ma d wis sin deg taddart n Ighil Bouchene n 4000 M2. Aṭas-nniḍen n yeqdic i yettwaxedmen, am lebni n lḥiḍ n ublaḍ deg unnar n Akaoudj d lxedma n teftilin n yiberdan deg Izourar n Tala Gahia. Isenfar-agi akk yettwaxedmen seg tazwara n waggur n yennayer, sqamen-d i tɣiwant s lqidar n 10 000 000 DA. Mazal akemmel n lgaz n temdint. Mazal imezdaɣ n 23 n tuddar n tɣiwant-agi n Ait Aissa Mimoun, ssuturen akemmel n usenfar n lgaz n temdint, imi mazal ar ass-a n wussan aɣbel-agi n lgaz ur yefri ara. Imi mazal aṭas n tudrin i t-yeddren, acku seg ttnaṣfa n useggas 2015 i bdan lxedma deg-s, maca mazal ar ass-a urԑad yekcim ixxamen n medden, anida Leqrar-is ? . Membeεd mi tikebbaniyin-nni yeṭṭfen asenfar-agi, yella winda bdant axeddim ğğant akken, deg waṭas n tuddar yecban : Tahanouts, Ighil Bouchene, Ait Khelfats…atg. Maca llant tuddar anida mazal ur bdin ara maḍi imuhal-is, yecban tudrin-agi: Ifouzar, Imkechrene, Menaam…atg. Akka tura, ala yiwet n tkebbanit, i d-yeqqim tettkemmil axeddim-is, deg tama n Ikhelouiene, d Mendjah, Igounane Ameur. Maca yiwet-agi i d-yeqqimen, ur tezmir ara ad teṭṭef asenfar-agi n lgaz deg 23 n tuddar n tɣiwant-agi. iIlaq ad d-awin tikebbaniyin-nniḍen. Ma ulac ur ikeccem ara lgaz s ixxamen n yimezdaɣ n tɣiwant n Ait Aissa Mimoun ahat alamma 2020 ma yella kra. Imezdaɣ n tuddar –agi, ṛwan lḥif, ladɣa deg tesmhuyt n tegrest, neɣ deg ussan n ccetwa, imi acḥal n tikkal i leḥḥun d likumiṭer i wakken ad d-awin taqqerԑat n lgaz, ama d aggefur neɣ d adfel. Tikwal ttuɣalen-d ifassen d ilmawen. D ayen i ten-yeğğan ad d-gren tiɣri yerna ad ssutren deg wid teԑna temsalt, gar-asen imeḍberen n tɣiwant Ait Aissa Mimoun, iɣef yella ɣef uqerruy-is Mass Akli Chabane, d tenmehla n Imuhal Izuyaz n lwilaya n Tizi Uzzu.

<p style="text-align: right;"> Adaoun Abdelghani 

  
 “Coluche : politique et comique’’ d adlis wis 3 n Dr Nasserdine AIT OUALI. Uqbel adlis-a, yella-d, yakan, deg lmendad i udlis ‘’De la pédagogie de projet et de l’enseignement de la langue amazighe en Kabylie’’ i d-yeffɣen deg useggas n 2013 ɣer tezrigin L’ODYSSEE, am wakken yura adlis-nniḍen ‘’L’écriture romanesque kabyle d’expression berbère (1946-2014) i d-yeffɣen deg useggas 2015. Adlis n tikkelt-a n Dr AIT OUALI, yewwi-d awal ɣef yiwen n wudem mechuren nezzeh deg tmurt n Fransa, ladɣa, deg uḥric-agi n unecreḥ d teḍṣa, wagi d Coluche. Deg tazwara, tella-d tira n udlis-a d asentel n Ductura n Mass Ait Ouali, syin yerra anadi-agi-ines d adlis ɣef Coluche. Aṭas n yiḥricen deg tmeddurt n Coluche iwumi yekkes umeskar takka, aṭas n tmussniwin ɣef tmuɣli-ines ara d-rnun fell-as wid-nni akken yenwan ssnen Coluche akken ilaq. Seg «Les Restos du cœur» alamma d tifranin n tselwayt n tegduda n 1981, ad teẓrem Coluche akken werǧin i t-teẓram. Deg ssinima neɣ deg tmezgunt, ɣef tsertit neɣ ɣef yimḍebbren, awi-d kan ad d-yeg asentel i tmuɣli-s s teḍṣa. Yedder d ilelli, yenna-d ayen yebɣa ad d-yini. Ha-tt-an tmuɣli-s ɣef tlelli. ‘’Vous voyez, c’est ça la liberté en France : on a rigoureusement le droit de dire ce qu’on veut. Et le gouvernement a rigoureusement le droit de faire ce qu’il veut’’. Adlis yeffeɣ-d ɣer tezrigin L’ODYSSEE, 2016, 288 n yisebtar, azal-is 600 idinaren.

<p style="text-align: right;">   H. Moula 

  
 Ǧaɛfer Xalifi d mmi-s n temnaḍt n Ayt Smaɛel, d yiwen ilemẓi i yesɛan 21 n yiseggasen di leɛmer-is, d anelmad i d-ilehhun ed tɣuri-ines war ma yeggug (yebɛed) seg umaḍal n tẓuri. Deg waya ihi, Ǧeɛfer d ameɛcuq n tderbukt (dderbuka). Iḥemmel-itt aṭas, ur yettɛedday wass fell-as war ma yesderbek deg-s taswiɛt. Ula d ssut-nni i d-tettak, ɣas ma iceqqu medden i tseddart anda tikwal ixelleq-asen-d lqerḥ n uqerruy, wanag netta aya ɣur-s d anemgal, meḥsub d ddwa, acku mara ad t-yeqreḥ yixef-is, seld ad iruḥ ad yesderbek iḥellu dindin. Tannumi-ines i ɣur-s terra-t ad tt-iwali mačči kan d yiwet seg dduzan n uẓawan, lameɛna d ugar. «Nekk ɣur-i dderbuka d tamdakkelt tamekdit(fidèle), d nettat i d tamwanest-iw acku ẓriɣ-tt d tikci, yes-s i ttakkeɣ lehdu i lxaṭer», i d-yenna Ǧaɛfer Xalifi i yettafen ccbaḥa n tedfi mara yekkat iḍuḍan-is deg dderbuka. Ma d ayen yeɛnan akud n twala i ten-yezdin seg yimir-n almi d tura, yerra-d ɣef usteqsi : «S tidet ur cfiɣ melmi gedged bdiɣ kkateɣ dderbuka, skud lliɣ d amecṭuḥ, ur yelli lawan-nni deg tekwat-iw. Lḥasun ahat seg mraw iseggasen d asawen, acku acḥal-aya tura». Ǧaɛfer yessen ad yewwet dderbuka s lesnaf n uẓawan n ccna s tumata, ama d ccaɛbi, win n tmeɣriwin… D wiyaḍ. Ur yettaf tuɛert deg-sen, ur d ɛeyyu daɣen, ulama ulac amahil deg ur yelli leɛtab. Ahat d tisselbi-s i ɣur-s i t-yeǧǧan ur yettḥulfu ara s leɛtab-nni, i as-yessettsawen ɛeyyu n yiɣallen-is. Ar tura Ǧaɛfer Xalifi ur yetturar allal nniḍen n uẓawan anagar dderbuka, ɣas ma yella yettqessir cwiṭ apyanu, yestehza seg-s segmi ifaq dakken yettḥibbi dderbuka ugar. S tnaga n xilla n yimazzagen(spécialistes) n ccna, Ǧaɛfer yettgerriz mliḥ asderbek ulama leɛmer yekcem aɣerbaz n useḥfeḍ n uẓawan, rnu yettekka yakan deg kra n tmeɣriwin n ccna i yettwaxedmen iseggasen yezrin deg taddart-is. Ǧaɛfer yehwa-yas xilla umuqel deg yidrabkiyen imeqqranen, wid n umaḍal s umata, ma d win iḥemmel nnig-sen, yerra-d ɣef usteqsi yenna-k : «D Dda Rabeḥ Xelfa i yi-yerḥan ugar n wiyaḍ, s leqder-iw i nutni niḥqa, maca d netta i serseɣ deg tqacuct». Ǧaɛfer yessaram ad ifares tikci-ya-ines sey-a ɣer sdat, skud tura ilehhu d tɣuri d-yessuturen akud d aɣezzfan deg tudert n umdan, dɣa aql-it gar dderbuka d leqraya, yeṭṭef-itent di snat.<span style="white-space: pre;"></span>

<p style="text-align: right;">  M. X. 

  
 Ddurt yezrin, imezdaɣ n yattafen i d-yezgan deg tɣiwant n Wat yanni , yettawin seg Ssuq Lḥed anida i d-ttemlilin At Uqbil d Yibudraren d Yattafen, ɣer taddart n Ait Saada d Ait Daoud Tazaghart d Derna, msefhamen yinehhaṛen, ad snernin seg 30 yidinaren ɣer 40 yidinaren ssuma n usiweḍ, kan akka mebla ma yella kra n uzref. Dɣa, ur qbilen yilmezyen n temnaḍt–agi rray-agi u sutren deg-sen i wakken ad d-fken kra n lkaɣeḍ i asen-isemḥen s usnerni-agi n ssuma. Bɣan ad walin ma yella kra n ulɣu i d-yeffɣen ɣef lmend n waya. Imi ulac ttbut, nnan-asen ad nruḥ, ad necetki fell-awen ɣer yijedermiyen. ‘’Ɣillen cceɛb akken i asen-yehwa ad uraren yid-sen, maca llan yilmezyen ur qbilen ara lbaṭel yecban wagi’’, i aɣ-d-nnan yiwen usdawan. Syin, kkren-d yakk la ttuɣun, yerna tamnaḍt-agi, tettidir lexsas meqqren ama d lgaz , aman neɣ trisiti d waṭas n wuguren-nniḍen. Xas ulamma yeqreb Ssuq Lḥed ɣer tudrin-agi, rnan di ssuma, wammag ɣer temdint n Tizi Uzzu, ttawin s100 yidinaren , ‘’d acu kan smenyafen ad ṣubben ɣer Lḥed, yella dinna wayen ḥwağen wala ad awḍen alamma d tamdint n Tizi Uzzu’’, i iwala umezdaɣ n tama-agi. Tudert deg temnaḍt –agi, ur teshil ara, abeɛda lawan-agi n tegrest. <span style="white-space: pre;"> </span> 

<p style="text-align: right;"> Z.A.Y 

<div> 
  
 Tameɣra-nni yettuɛynen ad d-tili ass-nni n 8 deg meɣres, yuɣal yeẓuẓ-itt Usqamu aɣerfan aɣiwan n Ait Aissa Mimoun, i d-isuddsen tameɣra-agi ara d-yilin ass n lexmis 30 deg meɣres 2017 deg tzeqqa n tmeɣriwin «Les Berbères». D tameɣra ideg ara cennun 14 n yinaẓuren n lwilaya n Tizi Uzzu, yecban: Karim Khelfaoui, Mouh Oubelaid, Dahmani Belaid, Siham Stiti, Mouh Bouchiba, Kaci Boussad, Ouazib Med Ameziane, Ahcene Bedrani…atg. Ma deg useddu n tmeɣra-agi, ad d-tili sɣur Rabah Boujaboud akked d Hayat Remdani. Ad d-nesmekti belli ama d tameɣra-agi n ccna n wass n lexmis, ama d timliliyin n ddabex uḍar i yellan yakan deg wussan iɛeddan, deg unnar aɣiwan n tɣiwant n Ait Aissa Mimoun, yellan deg “Tiplakin” tama n tesnawit n “Med Oudiai”, llant i wakken ad yessiweḍ Usqamu aɣerfan aɣiwan n Ait Aissa Mimoun, ad d-yejmaɛ idrimen i teqcict-nni tamuḍint n taddart n Uqawej, tagi d tamsiwt “Sellah Souhila”. Iwumi i d-ttwaḍelben waṭas n yidrimen, i wakken ad tdawi aṭṭan-is imi d tameɛdurt, werğin telḥi ɣef yiḍarren-is.<span style="white-space: pre;"> </span>

<p style="text-align: right;"> <span style="white-space: pre;"></span>Adaoun Abdelghani 

  
 Ddurt-agi, deg wexxam-nneɣ, ameslay ḥala ɣef Bengherbrit. Tagi d taneɣlaft n uselmed. C’est à dire, s ddarija n tmaziɣt, d tawazirt n lakul. D nettat i iḥekmen di anisati n tteḥḍiri ak d lmudir. D nettat, théoriquement, yettdisidin d acu d wamek ara nɣer. Ihi, akken fehmeɣ, selon baba d yemma, teddisidi tneɣlaft akken si s-ya d afella ad nuɣal neqqar s ddarija. Mais d acu-tt ddarija-agi? Akken fehmeɣ, ddarija-agi d tameslayt. s tefransisit lfusḥa qqaren-as le dialecte. S teqbaylit lfusḥa ur s-qqaren ara. En fait, akken bɣun inin, les neurones-inu ssawḍen ad fehmen belli ddarija-agi d tutlayt. d acu kan, ur tt-id-saḥ ara teɛlamt d userdas ara yesnernin di ccan-is am teɛrabt lfusḥa d tefransist lfusḥa.

 Heureusement tella Benghebrit d-yennan belli mara yekcem weqcic pqer lakul ilaq ad n-yaf yemma-s. Di tazwara ferḥeɣ, nniɣ-as d yemma ara yuɣalen d anisati n ttehḍiri. Ala. D anisati n teḥdiri ara yuɣalen d yemma. Mais nek j’ai refusé . Mi steqsaɣ yemma ɣef ssuq-agi, tenna-yi-d:

 – Ala a mmi, ulac di ddunit tin ara yeṭṭfen amkan-i

 w-amek ihi ara tuɣal anisat d yemma ?

 -jamais !!! anisti-inek ad tuɣal tettmeslay am kunwi.

 -taqbaylit ?

 -ih !

 -mais anisati d taɛrabt, ur tessin ara taqbaylit !

 -ad awen-d-mmeslay s taɛrabt ddarija

 -safik tella tesggugem-iyi taɛrabt lfusḥa, tura ad d-ternu taɛrabt ddarija ?

 -euh…

 -awah a yemma, wagi akk mačči d rray ! tezriḍ d acu i ilaq ad texdem Benghebrit ?

 – d acu?

 -ad tekkes anisati n tteḥidiri akked tiyaḍ, ad ṭfent imekwan-nnsent tiyemmatin-nneɣ. C’est à dire, yalwa tesseɣer-it yemma-s.

<p style="text-align: right;"> SOA 

  <a class="__cf_email__" data-cfemail="fd89d3928891999c909c8fbd849c959292d39b8f" href="/cdn-cgi/l/email-protection">[email protected]</a> 

  
 Taddart n Ifouzer d yiwet seg 23 n tuddar n tɣiwant n Ait Aissa Mimoun, i d-yezgan deg ugafa n tɣiwant-agi u deg ugafa n lwilaya n Tizi Uzzu. Taddart-agi, mazal ar ass-a n wussan tettidir iseggasen-agi ineggura lexṣaṣ d ameqqran, deg yiḥricen d yisenfaren yemgarden n tudert tatrart gar-asen ; ttawil n Internet, lgaz n temdint, yir liḥala n yiberdan, imḍiqen i yilmeẓyen, d uɣbel n waman tissit, trisiti …atg. Ssuturen yimezdaɣ n taddart-agi n Ifouzer deg yimḍebren teεna temsalt, ama d wid n Usqamu aɣerfan aɣiwan (APC) n Ait Aissa Mimoun, ama d wid n lwilaya n Tizi Uzzu, i wakken ad d-rren lwelha-nsen ɣer taddart-agi yenḥafen aṭas si yal tama. Menbeεd mi ttidiren akka tura deg tegnatin qessihen. Nnan-d yimezdaɣ-is belli taddart-agi si zik tettwaεzel, yerna mazal ar tura tettwaḥqar, acku ulac tadrimt yettwaxeṣen i yisenfaren n unegmu i lfayda n taddart-agi ara yessifsusen taεkumt ɣef tudert-nsen. Yenna-aɣ-d yiwen n umezdaɣ : ‘’taddart-agi akk i d taneggarut deg tɣiwant-a, cukkeɣ deg tmurt n Leqbayel merra’’. Ma d iɣeblan i d-ttmagaren yal ass, ad naf deg tazwara aɣbel n waman n tissit, imi tikwal tteddun-asen-d waman ur nelḥi ara, yettili daɣen lexṣaṣ n waman ladɣa deg tsemhuyt unebdu. Cetkayen daɣen, ɣef uεeṭṭel n uṣiweḍ n lgaz n temdint s ixxamen-nsen, imi ṛwan lḥif ladɣa deg tesmhuyt n tegrest, neɣ deg ussan n ccetwa, imi mazal-asen yiwen n umkan ur d as-xdimen ara lgaz. D ayen i ten-yeğğan ad d-gren tiɣri, yerna ad ssutren deg wid teԑna temsalt gar-asen, imeḍbbren n tɣiwant Ait Aissa Mimoun, d Tanmehla n Imuhal Izuyaz, i wakken ad d-uɣalen ad kemmlen lecɣal-agi n lgaz deg wussan i d-iteddun. Aɣbel wis ukuẓ, d win n yiberdan, imi abrid yeqqnen gar Tizi n Tagouma d taddart-agi n Ifouzer, ha-t-an deg yir liḥala. Azal n sin n yiseggasen segmi i d-ffɣen yidrimen-s, maca mazal ur yettwaxdam ara, imi mazal urεrad kfin asekcem n lgaz s ixxamen. Ugur wis semmus, d win n trisiti, imi ar tura mazal llan yixxamen ama deg tlemmast ama akkin i taddart ur sεin ara trisiti deg yixxamen-nsen. Yella diɣ lexṣaṣ n teftilin n tafat n yiberdan, d tqenṭyar d tregwa i yessuffuɣen aman. Llant tid yettwaxdamen zik, tura ilaq ad ttuεawdent. Llant tid i ilaqen ad ttwaxdament maca mazal ur d-tent-id-εnin ara ar imir-a. Mebla ma nettu uguren-nniḍen yecban, Internet, imḍiqen n wurrar, annar d wayen akk-nniḍen. D annect-agi akk n yiɣeblan i yerran tudert n twaculin n taddart n Ifouzer, ttidirent deg lḥif d lmeḥna, ɣef waya ssuturent deg yimḍebbren ad d-lhin deg wuguren iceɣben allaɣ-nsen, u ad d-afen tifrat i yiɣeblan-agi s tazla.

<p style="text-align: right;"> Adaoun Abdel Ghani 

  
 Ḥemmad d agellid ɣef temdint n Lqelqɛa d tudrin i as-d-izzin. Qqaren-d xas akken iwɛer nezzeh, iḥemmel-it uɣref-is imi iḥkem s lḥaq. Tamdint n Lqelɛa tuɣal d tamaneɣt, ttasen-d si yal tama ad zṛen agellid neɣ akken ad d-qḍun kra.

 Yiwen wass, yiwen umɣar iruḥ d tmeṭṭut-is si taddart-nsen ɣer temdint n Lqelɛa. Tameṭṭut-is meẓẓiyet aṭas fell-as, tezyen d ayen kan, anda tɛedda ad as-d sḍefren tamuɣli. Wehmen akk lɣaci amek teqbel tuɣ amɣar. Deg ubrid, mlalen-d yiwen n yilemẓi iteddu ula d netta ɣer temdint n Lqelɛa. Dduklen, kemlen abrid akken. Mi leḥḥun, ilemẓi-nni iɛcaq tameṭṭut-nni n umɣar. Nettat, daɣen si tama-s tebɣa-t, iɛjeb-as. Ad as-tinniḍ ixdem-as kra n sḥur. Amɣar izwar, ǧǧan-t ileḥḥu weḥd-s. Tameṭṭut-nni-ines teggra d yilemẓi-nni ɣer deffir, leḥḥun-d akken ttemyeḥkun, ttqessiṛṛen, ttaḍsan. Mi as-yenna umɣar rwaḥ ɣur-i d nekk i d argaz-im, nettat teqqar-as kan ruḥ kemmel abrid-ik, tura d ilemẓi-agi i d argaz-iw ! Ilemẓi d tameṭṭut mmeslayen, msefhamen ad rren iman-nsen myezwaǧen: netta si tama-s ad yerr iman-is d argaz-is n leḥlal; nettat si tama-s ad terr iman-is d ilemẓi-nni i d argaz-is, ad tenkeṛ argaz-nni n tidet. Mi wwḍen imsebriden ɣer temdint n At Ḥemmad, amɣar-nni izwar irra srid ɣer sselṭan Ḥemmad icekta fell-asen. Iḥka-as akk ayen i as-xedmen deg ubrid. Yenna-as amek ilemẓi-nni d tmeṭṭut-is n leḥlal i kksen sser fell-as. Yenna-as ugellid: ‘’D tidet akka, tameṭṭut-ik n leḥlal ikkes-ak-tt urgaz deg ubrid, yerna yerra-tt d tameṭṭut-is ?’’ Yerra-as umɣar: ‘’akka a Sidi Ḥemmad, ur ẓriɣ d acu n sḥur i as-ixdem alammi ula d nettat tenkeṛ-iyi belli nekk d argaz-is. Ṣelṭan iwhem d acu-t ẓur icban wa i d-iḍran di teqbilt-is. Yenna-as i umɣar: ‘’ qqim dagi tura iffeɣ-ik uɣbel’’. Imiren kan, ifka lameṛ ad d-awin ilemẓi d tmeṭṭut-nni ad d-mqabalen nutni d umɣar. Wwin-ten di sin yid-sen, bedden sdat n Ḥemmad. Inṭeq ɣer tmeṭṭut-nni yenna-as : ‘’ i kemm, anwa i d argaz-im n leḥlal, d amɣar-a neɣ d ilemẓi-a ?’’ Terra-as: ‘’anɛam a Sidi Ḥemmad, nekk yiwen n urgaz i sɛiɣ d ilemẓi-agi akked i d-ddukleɣ i d argaz-iw, ma da ur iyi-tumineḍ ara, steqsi-t netta d acu ara ak-id-yini. Ayen akk i ak-id-yenna umɣar-inna d lekdeb’’. Ḥemmad iluɛa ilemẓi-nni yenna-as : ‘’i kečč ay ilemẓi ! D tidet akka, d tagi i d tameṭṭut-ik n leḥlal ?’’ Yenna-as ilemẓi-nni : ’’ wwah a Sidi ṣelṭan! D tameṭṭut-iw n leḥlal, yili da d-neddukkel akken ɛinani, sdat akk lɣaci. Ur smeḥsis ara i umɣar-inna n lǧihenema, yeskiddib’’. Ilemẓi d tmeṭṭut ṭṭfen deg wawal-nsen, akken mmsefhamen. Tin-a ad tini d ilemẓi i d argaz-is, winn-a si tama-s ad yini d tagi i d tameṭṭut-is. Ad d-cehden di sin belli d amɣar i yeskiddiben. Yezzi Ḥemmad ɣer umɣar, inna-as : ‘’i kečč ay amɣar tzemreḍ ad d-tawiḍ kra n ttbut swayes ara d-tbeggneḍ ayen ara d-teqqareḍ ! Yella wid d-iddan yid-wen deg ubrid ?’’ Yerra-as-id umɣar : ‘’ulac a Sidi win d-iddan yid-neɣ nniḍen ala aqjun-a.’’ Amɣar yunez ɣer tmurt akken ad d-isken aqjun-is ibedden sdat-s. Imiren kan Ḥemmad tusa-as-id tikti. Isendeh ixeddamen-is ad qqnen aqjun-nni ɣer tzanet i illan din. Syin, issendah tameṭṭut-nni ad as-d-tefsi i uqjun. Tameṭṭut tuɣ awal truḥ tefsi-as-d i uqjun. Syin, akin, isendeh-itt tikkelt nniḍen ad t-teqqen. Tameṭṭut tessawel i uqjun, iruḥ-d teqqen-it ɣer tzanat-nni. Imiren, izzi ɣer yilemẓi-nni inna-as: ‘’ kker keččini xdem akka i texdem tmeṭṭut-a. Bru i uqjun, ssyin qqen-it.’’ Ilemẓi iqerreb ad as-d-ibru, aqjun ibda assegelf-d fell-as am wakken ur t-issin ara, am wakken d abeṛṛani. Ḥemmad ifaq s yilemẓi iskaddeb. Iluɛa tameṭṭut-nni, yenna-as: ‘’d amɣar-a i d argaz-im n leḥlal! Tbeddeleḍ-t kan s yilemẓi-agi. D kemm i iskeddiben !’’ Tameṭṭut, teṭṭerḍeq d imeṭṭi, tuɣal ɣef wudem tesudun iḍarren n Ḥemmad, tessutur deg-s s wannuz ad as-yeɛfu. ‘’Kker syina’’ i as-yenna Ḥemmad, ruḥ ad tedduḍ d umɣar-inna. Limmer mačči d tameṭṭut i telliḍ akked umɣar-agi iyi-ɣaḍen, yili ad igzem uqeṛṛu-m am yilemẓi-a. Urzen ilemẓi-nni, wwin-t ɣer lḥebs. 

<p style="text-align: right;"> Ramdane LASHEB 

  
 Ilmend n tuffɣa n udlis «Abrid ɣer ukayad n Tmaziɣt» s tallelt n Tesbeddit Tiregwa, ara yili d aɛwin i warrac ara yesɛeddin ikayaden n BAK d BEM, nefren ad d-nessesten ameskar-is mass Lɛerbi Yeḥyun akken ad nesɛu ugar n yisallen fell-as. Hatan wayen iɣef nemmeslay.

  Aɣmis n Yimaziɣen : Ahat Ad aɣ-d-tiniḍ tazwara anwa i d Lɛerbi i wid ur k-nessin?  

 <span style="color: #ff0000;"> Lɛerbi Yeḥyun :  </span>Mass Lɛerbi Yeḥyun, ilul deg Uqbu, aɣir n Bgayet. D aselmad n tutlayt d tsekla Tamaziɣt deg uɣerbaz alemmas n Yiɣil Ɛli. D yiwen umeɣnas i irefden amennuɣ ɣef tumast d yidles amaziɣ s wawal akked dira. Yura yakan ammud n yisefra i wumi isemma «Tayri n Umedyaz» i d-yeffɣen s lmendad n Usqamu Unnig n Timmuzɣa (HCA) deg useggas n 2014.

  Tessufɣeḍ-d taggara-a yiwen n udlis i yinelmaden ara yesɛeddin aBAK s tallelt n Tesbeddit Tiregwa, eg-aneɣ-d taḥawact fell-as…  

 Adlis-iw «Abrid ɣer ukayad n Tmaziɣt» d adlis wis sin i d-ssuffɣeɣ s ufus n tallelt n Tesbeddit Takanadit Tiregwa, xedmeɣ-t-id i yinelmaden yeqqaren tamaziɣt, akken ad asen-yili d amnir (guide) ara ten-yallen u ad ten-iɛiwen deg umecwar-nsen n tɣuri, akken ad heggin iman-nsen i yikayaden unsiben : BEM d BAC. Ma d ayen yerzan agbur, deg-s ad naf : agzul n temsirin s tewzel ; 10 n yikayaden yemgaraden ilmend n tsekka taḍrisant (aḍris ullis, aḍris agelman, aḍris asegzay d uḍris imesfukel) ; aseɣti n yikayaden-a d yifarisen s tira ; iḍrisen i tɣuri ɣef tmedyezt d tsekla taqbaylit ideg yella yiwen usefru yessaḍsayen akked yiwet tmezgunt i warrac.

  Akken i t-id-yeqqar uzwel-is, adlis-a ad yenfaɛ ihi wid ara yesɛeddin akayad n BAK? Imi ulac-it deg tnedlisin anda yezmer ad t-yaf unelmad?  

 D tidet, ur yelli ara deg waṭas n tnedlisin, imi yeffeɣ-d i ddemma n bab-is, ɣef waya amur ameqqran deg-sen senzeɣ-ten deg yiɣerbazen ilemmasen akked tesnawiyin, srid seg ufus-iw ɣer ufus n yinelmaden, akken diɣen i iyi-ɛawnen kra n yiselmaden akked tselmaden, imi wwin adlis-iw akken ad t-seknen i warrac i iran ad t-id-aɣen. Ma d win yebɣan ad t-id-yaɣ, yella deg tnedlist Haroun Mohamed deg Uqbu akked tnedlis Gouraya Culture deg Bgayet.

  Akken nettwali deg wannar, yettmagar-d umaru aṭas n wuguren sdat-s?  

 Win ileḥḥun akk deg ubrid n yidles d tnaslit, yettmaggar-d uguren, d abrid n tẓuri neɣ d abrid n tira kifkif-nsen, ula d amaru yesɛa uguren-is, imi adlis n tmaziɣt ur iteddu ara s waṭas acku drus i t-yeqqaren imi tugget n yiqbayliyen ur tt-ɣrin ara deg uɣerbaz. Tin ɣur-s, ugur n teẓrigin, imi yuɛer ad tafeḍ win ara d-yessuffɣen adlis n tmaziɣt, ɣef waya i ttwaliɣ dakken «Tira d amennuɣ», amaru ilaq ad yennaɣ d yiman-is akken ad d-yaru ayen yettxemmim d wayen yettḥulfu, ilaq ad yennaɣ d teswaɛt akken ad yaf win ara as-d-yessuffɣen adlis-is, ilaq diɣen ad yennaɣ d tmetti akken ad yessiweḍ izen-is i yimdanen d wid akk ara t-yeɣren, akka i d tudert n umaru deg tmurt ur nerri azal i umaru.

   Awal-ik n taggara? 

 Ad d-iniɣ kan, tanemmirt i kra n win d tin i d-yefkan afus n tallelt akken ad d-yeffeɣ udlis-iw u ad yaweḍ afus n unelmad, tanemmirt i kra n win i yi-d-yefkan tabɣest akken ad kemmleɣ tikli-w deg ubrid n tira, tanemmirt diɣen i kečč a M’henni ɣef tdiwennit-a. Ar tikkelt-nniḍen deg lehna.

<p style="text-align: right;"> Yesteqsa-t : Mhenni Xalifi 

  
 Imkechrène, d taddart tamezwarut n tama n umalu deg lɛerc n Wat Wagennun. D taddart n 38 n yimeɣras. ‘’Ur wwiḍen ara 38 n yixxamen i yellan deg lgirra-nni. Dagi i bbumbardint, i tikkelt tamezwarut, ṛruplanat n Fransa.’’ I aɣ-d-yenna Mass Hammad Hamidouche, dɣa netta d mmi-s n umeɣras. Am tudrin n leqbayel, imezdaɣ n Imkechrène, ula d nutni, tcudd tmetti-nsen ɣer tedyanin akked tmucuha. Akka ara naf taqṣidt n uɣilas, n lgirra, n Jeddi Ɛli Gueɛrab…atg

  Takerḍa n taddart. 

 Imkechrène, d taddart gar tudrin n tɣiwant n Ait Aissa Mimoun deg lɛerc n Wat Wagennun. D nettat i d tamezwarut ɣer umalu n lɛerc-agi. Tella uqbel taddart Tahanouts, ɣef wakken i aɣ-d-nnan. Zedɣen deg-s ugar n 1000 n yimdanen. Ɛlayet ɣef lebḥar s 600 n lmitrat. Tesɛa tilisa akked At Khelfats, seg usamar ; ma seg umalu ad naf Ifouzar ; seg ugafa tella Makouda ; seg unẓul ad naf Boussoir. Tebḍa taddart d idrumen. Idrumen-a, llan-d ɛlaḥsab n warraw n jeddi-tsen amezwaru. Wagi d Jeddi Ɛli Gueɛrab. Ccix-agi yesɛa 5 warrac akked teqcict, ihi yal yiwen yesɛa adrum-is : At Amar Oukaci, Iamrache, At Chabane, At Yahia, At Slimane, akked Issoulame.Ayen yeṭṭfen lwelha-nneɣ deg taddart-a, d akken xas ulamma Jeddi-tsen yesɛa lǧameɛ zik-nni anda ttẓallan, meɛna ass-agi lǧameɛ yuɣal d tajmaɛt kan i temlilit n yimezdaɣ mačči i tẓallit. ‘’Dagi ɣur-neɣ, ttẓallan deg uxxam, ur nesɛi ara lǧameɛ.’’ I aɣ-d-yenna yiwen umezdaɣ. 

  Isem ‘’Imkechrène. 

 Ahat, amdan mi ara isel awal-agi Imkechrène, ad ixemmen ɣer umyag ‘’Qqcer’’ i wakken ad as-yefk anamek. Acu kan, ɣef wakken i aɣ-d-nnan, awal Imkechrène yekka-d seg umyag ‘’mqacar’’, meḥsub ttemsewwaq deg ssuma (négocier) mi ara d-tettaɣeḍ neɣ teznuzuḍ. Syin i d-yekka wawal- agi ihi, imi llan yimezwura-nsen ttemqacaren.

  Amezruy d tmetti. 

 Zik, Imkechrène, uqbel ad ṭṭfen tasawent-agi n tura, llan zedɣen deg tama n wadda iwumi qqaren Tiḥerqatin: mazal ar tura later n yixxamen-nsen iqdimen. Syin d afella, ulin-d d asawen ɣer tqacuct n udrar. Amezwaru-nsen qqaren-as Jeddi Ɛli Gueɛrab, seg-s i d-frurin. Ha-tt-an, dɣa, teqṣidt-is.

  Jeddi Ɛli Gueɛrab, amezwaru ɣer taddart. 

 Ha-tt-an tedyant n Jeddi Ɛli Gueɛrab ɣef wakken i aɣ-tt-id-yenna Mass Hamid Berkani : ‘’Yemmut baba-s, yeǧǧa-t-id d awḥid d ameẓyen. Yella yezdeɣ deg ukessar, deg Zehla. Yekker ɛemmi-s yerra yemma-s u yesɛa-d yid-s 7 warraw-is, meḥsub Jeddi Ɛli Gueɛrab, yesɛa 7 watmaten s yemma-s. Atmaten-agi-ines, ur qbilen ara beṭṭu gar-asen. Nnan ulamek netta, weḥd-s, ad yawi amur, nekni deg sebɛa, ad nawi amur. Ihi, i wakken ad t-nɣen, kkren segrarben-t. teqqim yemma-s 3 n wussan mebla lmakla. Mi ceyyɛen akli-nsen i wakken ad d-yawi alim deg utemmu, yufa-t dinna. Yewweḍ-d s axxam, yenna-s i yemma-s :’’ a lalla, mmi-m ha-t-an deg utemmu.’’ Tekker yemma-s, tesseɣres lḥiǧab-is, truḥ s tazla ɣer wanda akken yella. Mi tewweḍ, tḥawet-it i wakken ad yuɣal s axxam, yugi. Syin, kkren ruḥen ɣer temɛemmert deg Ɛezzuzen. Yeɣra ayen yeɣra, syin yenna-s Ccix-is : ‘’tura kečč leqraya dayen, ha-tt-an tegmart awi-tt, ay anda teḥbes, tzedɣeḍ din’’. Yekker Jeddi Ɛli Gueɛrab, yewwi-d taserdunt-nni. Tleḥḥu, tleḥḥu armi d Imkechrène, dɣa teḥbes. Seg yimir i tebda tudert d tnezduɣt deg taddart-a. Asmi meqqer, yuɣal yesɛa arraw-is, yesɛa 5 warrac akked teqcict. Syin, ttwaxelqen-d yiderman ɛlaḥsab n warraw-agi-ines, ula d taqcict-nni s udrum-is. Taddart tebḍa akka : adrum n At Amar Oukaci, adrum n Iamrache, adrum n At Chabane, adrum n At Yahia, adrum n At Slimane akked udrum n At Issoulasse.

  Amḍiq Uɣilas. 

 Zik, yezdeɣ yizem, tasedda d warraw-nsen deg yiwen umḍiq. Tekker tsedda-nni, tuker-d agrud u tefka-t i warraw-is ččan-t. asmi inuda baba-s n uqcic fell-as, yufa tabernust-is gar warraw n yiezm, deg umḍiq-agi. Seg zzɛef-nni, yekker yezla iɣilasen-nni akken ma llan. Mi d-yuɣal yizem ɣer umekkan-a, yufa-d arraw-is mmezlen. Yefhem sebba, yerra-d ttar deg tsedda-nni. Akka i aɣ-tt-id nnan yimezdaɣ n tama-agi. Ttawin-d awal, diɣ, ɣef tsedda yeččan ameẓẓuɣ n yiwen urgaz. Nnan-d : ‘’ruḥen Wat taddart i wakken ad nɣen tasedda, acu kan ur as-ssawḍen ara. Yewweḍ yiwen ɣer din, dɣa, yenna-asen : ‘’ah ya lɛerc terna temcict.’’ Syin tneggez-d tsedda-nni fell-as, tewwi-as ameẓẓuɣ-is.’’

  Imkechrène deg lgirra-nni. 

 Tagi d tadyant n 3 n yimeɣras : Hammad Said, Rahim Ramdane Abderrahmane akked Mimouni Ali Hend Ou Said. Llan deg tmadaɣt n Tejjuṭ asmi xedmen lɛesker n fransa ratissage dinna. Tameddit mi kkren lɛesker-nni ad d-ruḥen, walan yiwen deg-sen mi d-yesṭuṭec. Syin yekker umennuɣ gar-asen. Iṛumyen-nni, ɣillen aṭas n yimjuhad i yellan din, sawlen i yimḍebbren-nsen. Syin, ceyyɛen-asen-d rruplanat, bdant kkatent ɣer umadaɣ-nni. Acu kan d lɛesker n fransa i ttḥazen, ɣelḍen gar-asen, nɣan azal n 100 xas ulamma glan s tlata-agi n yimjuhad. Wwin Yiṛumyen sin yimjuhad, ur asen-ten-id-fkan ara armi ttraḥen. 

  Kra n wudmawen. 

 Rahim : d acennay mechuren ladɣa s tezlit-is ‘’yya-d ad am-iniɣ’’. Yemmut ass 13 deg furar 2010 deg leɛmer-is 50 n yiseggasen. Yusa-d i wakken ad yawi yemma-s ɣer Fransa. Mi iruḥ ad iṣubb ɣer temdint n Tizi Uzzu netta d umeddakel-is, yeḥbes wul-is deg ubrid. Ur yehlik, ur yelli kra yellan, ɣef wakken i aɣ-d-yenna gma-s Chabane. Ali Mebtouche : d amyaru iminig. Gar wayen yura, ad naf adlis ‘’Pour l’honneur d’un village’’, 2011. Yeffeɣ-d, diɣ, s yisem-nniḍen ɣer tezrigin Edilivre ‘’Le Bagnard de Kabylie’’, 2015. Deg taggara, ad snemreɣ ameddakel Mohamed Benkanoun, Hammad Hamidouche, Rahim Chabane, Berkani Hamid akked yimezdaɣ n taddart Imkechrène akken ma llan.

<p style="text-align: right;"> Hocine.M 

  
 Ddurt-agi yezrin, tamedit n wass n 24 furar 2015, teḍra-d yiwet n twaγit γef 18:30 di tlemast n temdint n Yiεeẓẓugen, s zdat n tzeqa n leqdicat n temdint-agi, anda ittwenγan 02 n yelmeẓyen s rṣaṣ, wigi d Rafiq Bujemεa n taddert n Yiγil n wuzzal, taγiwant n Yiεeẓẓugen akked Mağid Lwenas n taddert n Tifrit n At-Lḥağ taγiwant n uqaru tamnaḍt n uzeffun. Ma yella d wis 03 d amejruḥ n taddert n Tarsatin taγiwant n Yiεeẓẓugen, wagi d Akli Bessah i iḥuzant snat n taṛṣaṣin deg uεebbuḍ, is-d-kksen di sbiṭaṛ Meγnem Lwenas n tγiwant n Yiεeẓẓugen, imazl yeẓẓel deg-s.

 Imezdaγ n temnaḍt n yiεeẓẓugen d temnaḍin niḍen, sḥasfen aṭas γef tuγa icuban tigi, anda isuturen isaγ d laman i yemdanen.

<p style="text-align: right;"> Islam Bessaci 

  
 Ayen i ibennun tamurt i tt-yettağğan tettaẓ γer zdat, d amsawi ger yizerfan n urgaz d tmeṭṭut. Amer d-nzeggir laεqel γer zdat azref n tmeṭṭut mačči d ayen yezmer umdan a t-yeffer neγ a t-yesdari akken muḥal a d-iban, mačči d ayen mi ara tεerqeḍ iberdan, imi tidett tezga tettifrir am zzit γef waman, ihi azal n tmeṭṭut d awezγi ḥed a t-yenker, tafat d-tettak teḍwa tudert n umdan.

 Nettheggi-d neγ nettaf-d tiḥila amek ara neṣṣiweḍ a nqebbeḍ lerwaḥ n tlawin, tid iqedcen, tid d-yefkan tirwiḥin-nsent i tmurt. Bbubent taεekkemt ẓẓayen, nneεtabent aṭas mačči ciwiṭ, bγant a d-grint neγ ad qqiment deg umezruy a d-ğğent later-nsent i lebda. Nekni nesderγel iman-nne&amp;gamma,; nettγumu iṭij s uγerbal, nuğew-d aγilif d lehlak s ifassen-nneγ almi nruḥ nettu. D acu i d tirugza? Amek i nugi tikli ar zdat, neqbel tin γer deffir? Amek neqbel ṭṭlam, nugi tafat? Amek nugi talwit, nettqellib γef cwal? Amek i nesderγel iman-nneγ ? Tura iban-d ubrid n tlelli, abrid n talwit, nejrent-d abrid n umennuγ γer bennu. Ihi deg wass yecban 8 meγres ḍerrunt-d di tmurt n Leqbayel tmeγriwin swayes ttaran tajmilt i tmeṭṭut akken d-ḍerrunt di tmura n umaval merra. Timeγriwin-agi d tid i d-yettawin abeḥri n tlelli. Γef wanect-a yessefk fell-aneγ a d-nettheggi yal ṣṣenf n temliliyin ideg ara neεreḍ a nẓer neγ a negzi liḥala n tmeṭṭut taqbaylit akken a nḥareb fell-asent akken iwata.

 8 maγres d ass agraγlan n tmeṭṭut, anda i terẓa leqyud, anda tessers anezgum i d-tεebba ass-agi ilaq tugdut a d-taγ am tmes, ur yezmir ḥed a tt-yessens akken a d-yuγal wazal n tmeṭṭut taqbaylit γer wekan-is.

<p style="text-align: center;"> Lbaṭel yeḍran d tmeṭṭut! 

 Ayen tettru tmeṭṭut? Ayen iεegben tameṭṭut ? Anwa i tt-iεegben? Ayen s-yettwakkes wawal I tmeṭṭut ? Deg wacu i tettwaḥeggef tmeṭṭut teqbaylit ? Anwa i s-d-ixelqen uguren ? Ayen i s-yura lbaṭel di twenza ? Ayen? ayen ?…

 Ihi ulac amdan ur nessin tiririt γef yesteqsiyen yecban wigi, d ayen ibanen am tafat, d ayen ur yezmir a t-yeffer wemdan. Neẓra taεekkemt i tεebba tmeṭṭut dayen umi ur zmirent tuyat. tḥulef tmeṭṭut tameγbunt i wayen tt-iḥuzan, tuγal temwalaf iγeblan, tedεen s yal ugur almi tuyes talwit. Ayagi yekka-d seg ustehzi n udabu.

 Ma nga tamuγli-nneγ ar tmura yuẓen ar zdat, tid yefkan azal meqqren i tmeṭṭut, a tent naf quddrent-tent akken iwata di yal aḥric n tmetti deg umedya tameṭṭut ara yilin s tadist muḥal ad teğğen ad texdem ayen ẓẓayen fell-as, ur tessemḥiḥid ara ula d taluft, tella-d fell-as lemḥadra tameqrant. Acku tameṭṭut mi ara tili s tadist mačči d ayen isehlen, tamsalt tuεer aṭas fell-as. Maca ma nga tamuγli-nneγ ar tmeṭṭut taqbaylit a naf d akken ulac amgired d-yettilin fell-as mi ara tili s tadist neγ mačči s tadist, tezgga tenεettab, tezga tettεebbi, alamma d agur-is wis 9, ur s-gin ara ccan i waya.

 Mačči d yiwet i yuγen tameṭṭut, muḥal tesεa laεfu neγ tuksa lxiq aγbel yezga yeṭṭafar-itt ula d iḍ ideg staεfayen medden, nettat muḥal ad teqqen tiṭ-is, tettḥebbir i uzekka-nni d acu ara ččen warraw-is, tettawi tafat swudem, tanekra-ines zik werεad tafrara, ad tseww aγrum, lqahwa, ad tagem aman di tala, ad tefk lqerḍ i lmal, a sen –tenneḍ, ad tessuffeγ leγbar, ad tffeγ γer lexla akken ad tenγec tibḥirt, ad tefres lmelk-is, ad teglu s tγeddiwt swayes ara teg imensi, d yesγaren swayes ara sen-tecεel times i warraw-is, ad tessired taduṭ, ad tt-tesqerdec a tt-tellem a tt-ger aẓeṭṭa….atg. Lḥaṣun ṭṭuqtent fell-as. Ula d tameṭṭut yeγran ur ttzgilen ara, γur-s snat lexdayem, tid n berra, d tid n uxxam. Yerna anect-a laεtab yakk yeḍran yid-s, nettat muḥal tegr-d nehta neγ yul-itt wawal

 Cedda tura di twenza-s, muḥal tesεa tmeṭṭut taqbaylit izerfan akken ten-sεant tlawin nniḍen. Anect-a yakk d ayen yetthudun tamurt, ayen yettağğan timetti tettuγal γer deffir. Di tmura yettaẓen γer zdat, tid yefkan azal I tmeṭṭut neγ tid yumnen s izerfan n umdan s umata, mi ara d-ilal wegrud, d aqcic neγ d taqcict, ulac amgired, γur-sen d amdan a s-ferḥen. Ma yella γur-neγ ladγa di tmurt n Leqbayel mi ara d-ilal wegrud γur-sen, ma yella d aqcic ad tafeḍ tawacult tennecraḥ merra, ad twaliḍ lferḥ γef wudem-nsen, tilawin ad seγratent, irgazen ad ssuffγen iεbaren n lbarud, ad ttakken tiẓidanin, imezdaγ n taddart ad keččmen γur-sen a sen-srebḥen aqcic “ d amerbuḥ uqcic-nwen, a t-yeg Rebbi d aγezfan n laεmer, d win ara d-yesḍefren ayetma-s…” yettilid-yiwen umussu meqqren acku zik nḥafen deg yergazen, d netta i d cci n twacult, anda ara yernu uqcic ḥṣu axxam yeεmer, bab-is ur inegger ara, ara t-iwerten siwa mmi-s. Yerna a d-naf win ara yesεun aîas n yergazen deg uxxam-is iseεεu lhiba, taddart akk a tettqader, d ayen i ten-yettağğan ttaran bab n uxxam-nni neγ ḥed iεeggalen deg-sen d aqerru γef taddart. Ma yella d win ur nesεi ara irgazen dima yettawi tama n wadda, dγa tagi d yiwet lεadda ger leεwayed n tmurt n Leqbayel i irekḍen tameṭṭut almi tuγal ur tesεi acemma n wazal neγ anẓad n wezref. Ihi akken d-nenna di tazwara asmi ara d-ilal uqcic ttgen ula d imesi, tameγra, sbu&amp;epsilon,; dγa di liḥala am tagi a naf timennifrit-nni i d-yerban ttgen-as ccan, ttaken–as azal meqqren. Ma yella d taqcict i d-ilulen a twaliḍ yeγli-d leḥzen γef uxxam d wid ten-iqerben, akken kan ara d-tlal ttmagaren-tt s wudem n diri, s yir tamsiwla, tmmagaren-tt s leḥzen, almi tt-yetbaε ar temγer, imdanen ad keččmen γer uxxam anda i terna teqcict mačči s lferḥ, s leḥzen d timuγbent, as-qqaren i tmennifrit “ imi tmenεeḍ ḥala kem, ma tedder tenfaε ma ulac tissemḍelt tewsaε…», llan kra n yemdanen mi ara tili tmeṭṭut s tadist ad seḥmacen γer uqcic, asmi ara d-ilal, ma yella d taqcict, ttaran-tt i lweεd imeṭṭi, ula d timennifrit-nni ttγunzu-tt merra at uxxam, ttmuqulen-tt s yir tiṭ, a s-tiniḍ d nettat i tt-id-yefkan mačči d Rebbi. Dγa nek s yiman-iw steqsayeγ ayen i tettru tmeṭṭut imi ara d-ternu γur-s teqcict? Teḥṣa tmeṭṭut ula d nettat akken i s-teḍra, akken i ttrun fell-as acku ur tt-bγin ara, di dqiqa tamenzut ideg d-tḍal γer ddunit i tebda temḥeqranit fell-as akken i s-truḥ almi tuγ yid-s tannumi, ihi, twala daγen asmi d-terna γur-s teqcict amek i tt-cuḥnen. Ilaq tura d nettat ara d-yefken amedya i tid d-iteddun akken ad tettwakkes yir lεadda-yagi. Teẓra ayen iεeddan fell-as umazal tugi ad tekkes actal γef yiman-is, teẓra lḥif d miḥyaf ideg d-tekker, yessefk γef tmeṭṭut ad tili deg ubrid n ṣwab, mačči d nettat s yiman-is ara s-irennun zzit i tmes tin akken yeččan amur-is. Ur d-yewwi ara i tmeṭṭut akken ad tettmil γer tama n uqcic kan, ma d taqcict ad tt-teεzel, yessulef ad tsemsawi gar-asen, ad ten-tettmuqul s yiwet n tmuγli. 

 Akka nwala tameṭṭut ulac win ara igen fell-as laεnaya, yal tama tjebbed deg-s, tikkel-a ula d imawlan yella wanda ḍḍuren yelli-tsen, xelqen-as-d uguren d iεewwiqen, εeggben-tt si temẓi, kerhen ad slen i ṣṣut-is deg uxxam ulamma d nettat i yettεawanen yemma-s di yal taγawsa, tettrebbi ayetma-s, tbubb-iten, tessared-asen, tuḍen iγeblan-nsen, γas akken nettat ulac win yuḍnen aγbel-is, tezga d d akken d nettat i d taftilt I d-yettaken tafat. taεekkemt γef at uxxam ttrebbin s wurfan. d taleqqaqt telmed merra lecγal γas akken melmi i teεreḍ a d-teccekti a s-rnun aεekkaz. Ayen yelhan i warrac, nettat ad tessikid γas tender tettara s wul-is, awi-d kan a d-kkren wayetma-s. Imawlan ttḥiren melmi ara d-asen inexḍaben, a s-tiniḍ d taεdawt-nsen mačči d yelli-tsen, ar γur-sen taqcict d aγbel meqqren, am win yesεan lbumba daxel n uxxam, tettun iεeddan yekkes-d deg-s, a s-yessegri s uclax. Tuγal am umextaf, mi d-teskna ayen ibeεden fell-asen,a d-kksen ad ččen, ad γelten am nutni am wiyiḍ, nettat ad tuγal deg rrif.

<p style="text-align: center;"> Ayen akk anect-a?  

 Tura ifuk ddel d lbaṭel γef tmeṭṭut, tfuk tufra, d lawan ad tidir tmeṭṭut di laman d talwit. Tiγri i d-yeffγen seg yimi n tmeṭṭut, tḥuza-yaγ merra. Γef waya, tameṭṭut taqbaylit kkes-d taγawsa ur tessin ara neγ lḥif ur tt-yennulen ara. Muḥal tḥemmel ad ttwaqnen ifassen-is neγ ad yestaεfu yixef-is. 

 Amek ur nseεεu tissas? Amek ur d-tettiḥnin tasa-nneγ γef tmeṭṭut?

 Ihi ass-a γas akken izerfan n tmeṭṭut twaṭfen ger tuγmas n yemcumen, γas akken ttwaεelqen deg ufus udabu. Maca iban-d yixef-is, a d-yaweḍ wass anda ara d-binen izerfan n tmeṭṭut s umata, acku amennuγ n tmeṭṭut yebna γef tidett, kra yebnan γef tidett yettefeγ γer tafat akken neqqar dey yenzi “ win ileḥḥun γef tidett yeṣṣawaḍ”. Ayen γef tennuγ tmeṭṭut umazal tettna&amp;gamma,; muḥal yezmer yiwen ad yenker ayen tt-yennulen, ayen γef tettewwet, ayen γef i tettwaḥbes. D awezγi, d ayen muḥal ad neqbel. Ihi tura aql-aγ γer yidis n tmeṭṭut, ulac azal meqqren ara yesεu umdan, d win i ileḥḥun γef tidett, yettbeggin-itt- Ihi γas llan wid iwalan tamsalt n tmeṭṭut tensa, lğerḥ werεad yeḥli, taluft mazal tleḥḥu ur tḥebbes ara di tikli. tameṭṭut tewwet akk s wayen tesεa deg-s i waken ṣṣut-is a s-d-isel yal amdan. tamsalt n tmeṭṭut am waman yeṭṭsen, mi ara d-sγersen ayen d-mlalen a tawin. Γas akken tufa-d iεewwiqen d wuguren, muḥal tekna neγ terreẓ deg wawal, muḥal tessetḥa s yiman-is neγ s waylay-s, dima yezdi lqed-is, γas akken tameṭṭut teẓra, twala lbeṭel yettεeddayen fell-as, d ayen ur iqebbel laεqel muḥal yefcel wafud-is, tettkemmil dima deg umennuγ. Tameṭṭut tettruẓ asalu ar iberdan n tafat, tessaram dima ad taweḍ id yal taswaεt mi ruḥen ad tneḍlen. Ccan ara yawi umdan d win yettḥraben γef yizerfan di teswaεt-agi ideg nella, nesseqdac yal ttawil akken tameṭṭut ad tidir di tlelli, lebγi-nneγ a t-naweḍ merra s umata. Cbaḥa n ugraw d tadukli, cbaḥa n tdukli d tamusni, tamusi yeṣṣawaḍen γer yeswi. 

<p style="text-align: right;"> Islam Bessaci 

  
 Ddeqs n leqdicat i d-ittwheggan γef demma n waggur n remḍan di yal timnaḍin yemgaraden n tmurt n Lezzayer, am d timesbaniyin icudden γer yidles, addal, timetti, lumur n ddin d waṭasn-niḍen. Dγa tamnaḍt n Wizgan tella di ttiεad, imi tiddukla tadelsant Tiεwinin n taddart n At-Wizgan, thegga-d tazrigt tis 03 n temliliyin n umezgun i yebdan ass n 23 yunyu almi d amenzu n yulyu i d-iteddun, d leqdic ara yeddun γef teγzi n 09 n wussan. Leqdic-agi, yella-d s lemεawna n tesqamut n taddart n Wizgan, taγiwant n Wizgan, tinmahliwin n yidles akked yilmeẓyen d waddal n lwilaya n Tizi-Uzzu, aseqqamu aγerfan n ugarzu n Tizi-Uzzu akked d uxxam n umezgun Kateb Yacine. Ahil n leqdic d amesbaγur, anda yella usenεet n umezgun s yisental yemgaraden, cnawi, tamedyazt, cḍaḥ aγerfan d waṭas-nniḍen. Tadwilt n useggas-a, tennarna s waṭas u temgarad aṭas γef tin yezrin, imi nnig n 12 n trebuεa n umezgun ara d-yassen si 04 tγemmar n tmurt n Lzzayer ger-asent : lwilayat n tmurt am Tizi-Uzzu, Tubiret, Bgayet , Batna d Wehran. Akken yella umaynut di tezrigt n useggas-a, imi yal tarbeεt ad senεet taceqquft-is i tikkelt tamenzut s usentel amaynut. Gar trebuεa-agi n umezgun d isental yellan, tarbeεt Macahu (Taḍsa di twaγit), tarbeεt tafat n Imsuḥal (Ccḍaḥ aγerfan), tarbeεt lemri n Leqṣar (Agerruj yefren), Djurdjura n Saharidj (Sidi Hlal), tarbeεt n umezgun n Wad Amizur (Ğeḥḥa), tarbeεt n umezgun asirem n Lewres n Batna (Nekk akked Jack), tarbeεt n umezgun n Tewririn n At-Yiraten (Muḥend Ucaεban), tarbeεt n umezgun Asirem n Wehran (Tirga n Cibuḥ), tarbeεt n umezgun Ifeḥcac n Ğerğer (Selṭan). Akken ijerden deg wahil-nsen n useggas-a, asenεet n usaru ixedmen s usentel Timektiwin n Taddart, anda imγaren n taddart n Wizgan, ffkan-d tinigiyin-nsen d cfawat sεeddan. Iswi n temliliyin-agi, d aseqreb n umezgun γer tudrin n leqbayel d usebγes n yilmeẓyen akken ad kecmen s tehri annar-agi n umezgun i yellan d ababat n tẓuri i usnerni n yidles amaziγ. Akken tella ,daγen, d tagnit yelhan i twaculin ad farsent uḍan n remḍan ideg ara temlil tassa d way turew, d uẓeṭṭa n tegmat d tdukli gar yimdanen.

<p style="text-align: right;"> Islam Bessaci 

  
 Ḥsen Maric d amedyaz, d aneɣmas, d anaẓur, d amaru ameqqran n tmedyazt tmaziɣt tatrart. D yiwen seg tigejda n yidles amaziɣ, swayen i d-yeffka i tutlayt n tyemmat “tamaziɣt», neɣ i tmedyazt n teqbaylit d yidles amaziɣ s umata. Iban-d aṭas ɣer wannar n tira deg useggas n 2005, ass-a ɣur-s amecwar ɣezzif s tmedyazt-is yezdigen mačči d kra. Ḥsen Maric ilul ass n 21deg agur n furar 1967, deg taddart n Tala n Tulmut i d-yezgan deg tɣiwant n Tizi Raced, deg tmurt n Leqbayel. Axeddim-is d aselmad n Tɣarant neɣ Tsengama (la physique) u d aselmad n lanfurmatik, yesɣer deg uɣerbaz alemmas (C E M) Miṭrak Ʃumar, deg tɣiwant n Tizi Raced. Deg uḥric n tẓuri, yeqdec deg waṭas yeḥricen yemgarden n lfen, xas ma yebda s tira n yisefra u mazal-t deg-s ar ass-a. Maca yurar yakan deg yisura s tmaziɣt amedya : asaru n « Wardiya n Ṭriz » d usaru « Ineẓra mazal ad nẓer » . Yebda tira n tmedyazt deg useggas n 1984, asmi yella yesԑa 17 n yiseggasen deg leԑmer-is, di tallit-nni yella d anelmad deg tesnawit n Larebԑa n At Yiraten « Ʃebderḥeman Illui ». Seg Yunyu 2005 ɣer ass-a yesazreg-d 13 n yidlisen n tmedyazt s 4 n tutlayin ; 6 seg-sen d ammuden n yisefra s tutlayt n tmaziɣt, amenzu yella-d usuffeɣ-is di tefsut n 2005, di tesdawit n  » l’Oregin State  » di tmurt n Marikan, iwumi yesma  » Iḍ Yukin « . Ma d wis sin d ammud daɣen n tmedyazt, yesma-as: »Taԑezzult-iw », yesazreg-it-id di Mayyu 2006. Ma d ammud-is wis kraḍ(03) « Tiderray » yesuffeɣ-it-id deg Yulyu 2007. Adlis wis ukuẓ (04) d ammud i d-yejmlen 03 n wammuden-nni yezrin deg yiwen udlis deg Yebrir 2009. Ma wis semmus (05)  » Tibernint d Ssellum » yella-d usizreg-is deg Yunyu n 2009. Ammud wis Seddis (06) « Tazlagt n Tikta » i d-yeffɣen di Yunyu 2012. Ma d 4 seg yidlisen-is yesuffeɣ-iten-id s tutlayt n Tefransist, amenzu « Les Nuit Volubiles « , id yellan d tasuqilt i udlis  » Iḍ Yukin « .Ma d wis sin « Confidences et mémoires », i d-yettussuqlen seg tmaziɣt i udlis « Taԑezzult-iw » .Ma wis tlata « Contusions », yella-d d asuqel i wammud n yisefra « Tiderray » .Ma d wis rebԑa « La Toupie et L’échelle », yella-d daɣen d asuqel i udlis  » Tibernint d Ssellum ». Ma s Teglizit yura snat tektabin yiwet isem-is « Volubble Nights » neɣ  » Iḍ Yukin  » s tmaziɣt ma tis snat yeffka-as azwel « Confidence and Memories » neɣ « Tazlagt n Tikta » s tmaziɣt, amaken diɣen yura yiwen n udlis s tutlayt n Taԑrabt. Ma deg tira-as yecud-d aṭas n yisental yecban : Timetti-nneɣ, Tamurt-nneɣ, Tayri, Tawnaḍt d ugama, yesneṭq-d allalen d leḥwayeğ nessemras, yettegg amjidel d imenɣi s wawal ger snat n tɣawsiwin, amaken daɣen yettaru ɣef tikta tifelsafiyin, d tnefsit (iman) n umdan, timsal n ddunit …atg . Deg Yebrir 2008 yeskels yiwen n uḍebsi (C D) n tmedyazt s uẓawan d lmusiqa, deg-s yecnna 25 n yisefra i yellan deg udlis-nni « Taԑezzult-iw », ger-asen asefru-nni swayes yettwasen aṭas « Sidi Valentin ». 

<p style="text-align: right;">  Adaoun Abdelghani. 

  
 Ferɛun illul di taddart n Tizi Hibel, deg useggas n 1913.Di tazwara, yella d aselmad deg  uɣerbaz amezwaru. iḥemmel tasekla. Yezga yettbeddil tiktiwin d imura imeqranen yecban Albert Camus d wemdakkel-is Emmanuel Robles d wiyaḍ nniḍen.

 Ijebbdit webrid n tsekla, yebda yettaru s tefransist. Tira-ines teṣfa am waman, tecbeḥ am wadfel, ẓidet am tament n tzizwit, aɣanib-ines d aḥerfi, d afessas, iserreḥ yerna yenecraḥ. Yura ungalen anida yesdukkel tilawt d usugen s tiḥerci. Yessen ad yeḥku, yettak azal ula i yifutas imectaḥ.Idlisen-is ttmeslayen am usaru yerra d lemri ɣef tmetti taqbaylit, jebden imeɣriyen am dkir.Yura ɣef  ṭrad, d amaru amezwaru id yenna-n tidet akken tella, akken teḍradeg Aɣmis n 1955-1962.  D amaru i yuklalen arraz n Nobel di tsekla maca irebraben  n L’O.A.S  nɣan Dda Lmulud ass amcum n 15 di Meɣres, ass aberkan deg umezruy n tsekla .

<p style="text-align: right;"> Ḥemmar  Busaɛd 

  
 <span style="text-decoration: underline;"> Isufar </span>

 3 n yiftaten n uksum amelḥan(acedluḥ) 1 n yirew n lḥemmez 1 n yirew n yibawen 4 n tdeggar n zrudiya 4 n tdeggar n lleft 2 n tbaṭaṭatin 2 n tbeṣlin 1 n tɣenjawt n lqahwa n lkemmun ½ n tɣenjawt n lqahwa n yifelfel 2 n tqenjawin n lmakla n zzit uzemmur 1 n tɣenjawt n lqahwa n ṭumaṭic yeẓdan Lmelḥ, udi d berkukes

  Aheggi 

  Heggit berkukes am wakken i tettheggim seksu. Rret berkukes daxel n tsekksut, teslilem-t, syin rret-t daxel n tbaqit, ternum-as ciṭ n zzit, tanfem-as ad yeqqudder. Imi, tesewwem-t azal n 20’. Ad d-ifur tlata n tikkal. Yuɣ lḥal tettheggim aseqqi. Gezmet akk lxedra-nni. Rret aksum daxel ukasrun, ternum-as azal n litra n waman, rnut lebṣel, lḥemmez, zzit, tanfem-as ad yeww. Deg ttnaṣfa n tiwwin, ternum zrudiya akked yibawen, syin d lleft. Deg taggara, mi qrib ad yeww, terrem lbaṭaṭa d ṭumaṭic yeẓdan. S tezmert-nwen.

  Daya 

  
 Ass n aram 05 deg yulyu2016, d ass n usmekti i deg tewwi tmurt timunent-is. Ulac win ur nessin ara d acu-t wass n 05 yulyu 1962, asmi tekfa ɣef tmurt n Lezzayer tugdi n ucengu aṛumi, lgirra ( ṭṭrad ) teǧǧa-d igujilen, tuǧǧal, tesenger ixxamen, ɣlin fella-s umelyun d nnefṣ n cuhada , ama d tilawin ama d irgazen, ama mecṭuḥit ama meqqrit. D Izzayriyen i iruḥen d asfel , i yefkan tirwiḥin-nsen akken ad tawi tmurt n Lezzayer tilelli. Amezruy, ad d-yeched d acu i texdem Fransa Deg yizzayriyen ; tamurt n Lezzayer tettwasteɛmer 132 yiseggasen. Zeg zzman n zik ar tura, sebɛa leǧnas iberraniyen i tt-id –ikecmen wa deffir wa , akken yecna uleḥlu «usan-d waɛraben deg lɛesker d ṣfuf , ma d ddin i aɣ-d-wwin iwumi lesyuf, zaɛma d imselmen s yisem leqran, bɣan ad aɣ-faken, i ixeddem laman !!» Yal acengu d acu n sebba swayes i d-yekcem cwiṭ cwiṭ, uɣen tamurt s yiɣil , wwin-d idles –nsen tutlayt-nsen , nuɣal nessusem nutni heddren , maca agdud azzayri mi ara d-yekker am meɣres, yiwwas ma yezhel meɣres ad d-yerr leblad d amellal , nnuɣen mgal acengu i d-ikecmen. Yal azzayri yexdem ayen yekkan nnig tezmert-is akken ad awḍen ɣer yiswi , asmi tesuffeɣ Lezzayen Fransa ass n 05 deg yulyu 1962 leɛlam n Lezzayer yettrefrif , tiɣratin , ulac amkan anida ur iɛelleq ara leɛlam n Lezzayer. Izzayriyen, ddukklen afus deg ufus , 54 yiseggasen-aya yeffeɣ uɛdaw, ɣas ma yella-d umennuɣ gar yizzayriyen maca tamurt n tmazɣa yiwet, akken i qqaren deg umedya ur ḥmileɣ gma , ur ḥemleɣ win ara t-yuwten. Ad yerḥem Rebbi imeɣrasen n tmurt n Lezzayer. 

<p style="text-align: right;">  Zakia Ben yahia 

  
 Yiwen n uqcic iǧǧa-t-id baba-s meẓẓi mi yemmut. Yemma-s tsebbel temẓi-s, fell-as, trebba-t-id s lḥif alammi meqqer. Mi yewweḍ d ilemẓi iḥemmel yiwet n teqcict d leɛmer-is maca nettat ur tecliɛ ara deg-s aṭas. Ɣer-s d ameddakel kan n temẓi. Mi ara tt-imlil yeqqar-s melmi ara d-awiɣ yemma ad kem-texḍeb. Nettat teqqar-as kan d lɣerḍ-k, rju cwiṭ. Alammi i tt-iḥres, yal tikkelt deg ara as-yini, nettat teqqar-as ma tḥemleḍ-iyi seg wul awi-iyi aya d waya. Akken yal tikkelt d acu ara as-tsuter. Netta ad as-tt-id-yawi, akken yebɣu ɣlay neɣ inqedwa cci-nni ad t-id-yaɣ neɣ ad t-id-idebbeṛ. Xas yemma-s ixla-tt. Ayen akk tesɛa d leqṛar n uxxam yella yewwi-as-t. Armi teɛya teqcict-nni deg-s tenna-as, aqcic-a issefk ad d-afeɣ amek ara gezmeɣ yid-s ma ulac wagi ad iyi-inṭeḍ am uselluf, wagi ad iyi-sderwec. Tikkelt-a i wakken ad iyi-iṛuḥ akin, ad iyi-xḍu, ad as-sutreɣ ayen i wumi ur yezmir ara ad iyi-d-yawi. Ass-nni mi t-temlal yid-s, taqsiṭ yiwet, am zik, aqcic iqqar-as kan melmi ara d-awiɣ yemma. Tenna-as teqcict : 

 -Ma dɣa s tidet-ik tḥemleḍ-iyi am tfekkert n wul-ik, ugar n yemma-k, ad ak-in-sutreɣ i tikkelt taneggarut yiwet n lḥaǧa ma tewwiḍ-tt-id a rbaḥ a tafat ma ur iyi-tt-id-tewwiḍ ara fiḥel awal. Aqcic allen-is ceɛlent am tmes, inna-as :

 – Cṛeḍ kan a taɛzizt aɣbel deg-i, illa wasmi qqimeɣ ur am-d-wwiɣ ara ayen d-tcerḍeḍ! 

 -Ihi nekkini tura, tikkelt-a taneggarut i bɣiɣ d tasa n yemma-k, ad iyi-tt-id-tawiḍ ad tt-skenfeɣ, ad tt-ččeɣ. Aqcic isusem, iruḥ. Taqcict tezmumeg tenwa d ayen aqcic ad tt-ihenni i lebda. Azekka-nni kan, aqcic izla yemma-s, ikkes-as-d tasa-nni-ines, yewwi-tt-id deg uqelmun-is d tazla ɣer teqcict. Tazla-nni d-ittazal iɣli igrareb. Tasa-nni tenṭew-d seg uqelmun n uqcic, tettegririb zdat-s. Alammi ḥebsen deg ugrireb, tenṭeq-d tasa-nni n yemma-s ɣer-s, tenna-as : -Ulac d acu i ak-yuɣen a mmi !

 Akka i d tasa n tyemmat, akken tebɣu tili teswaɛt, tayemmat tezga tetteqliliḥ, tettergigi tasa-s ɣef tarwa-s

  Ramdane Lasheb 

  
 Assegas amaynut n yimaziɣen ɣef tewwura. Deg umenzu n yennayer ad ibedd yal amaziɣ ɣef timadit-is akken ad yemekti anwi i t-illan, ansi i d-yekka, sani i iteddu, amek i d-teḍra d s teqbaylit-is . Akken ad yefti ugdud, ad iqazem tixidas n zzman ilaq-as ijga ɣef acu ara isenned. Ilaq-as tiliwa ansi ara d yeggem aman yetteksen fad i yiman. Ilaq-as akufi anda ara d yeddem lqut ara yefkken afud i “Nekk” ines yesmirjiḥen gar yir lemwaji : tid ara t-id yesufɣen ɣer rrif ( lisser / lemnaɛ) neɣ tid ara t-yezuɣren ɣer yimmi n nnger. Ayen yettqqawiten iman n umdan, ayen i tekksen fad ɣef ṛṛuḥ , ayen yettcuddun “ Nekk” ɣer yiman-is d idles. Agdud melba idles am umdan melba iles id nnan imezwura. Ɣef aya i neɛreḍ ad nsuk tamuɣli ɣef yidles aqbayli seg asmi tewwi timunent tmurt ɣer ass-a n wussan.

<p style="text-align: center;"> Liḥala n yidles aqbayli deg issgasen n 60: 

 I wakken ad illal kra, ilaq ad yilli kra. Di tagara n isaggasen n ssettin( 60) tasekla taqbaylit tbedd ɣef yiwet n tqejirt : “tamedyazt”. Amur ameqran n wayen iccuden ɣer timsal n tidmi id yettnulfun s teqbaylit di lawan-nni yella s udem n isefra akked tezlatin. Wid is yefkan azal i unect-a, ɛarḍen ad leqmen isufar itararen i tmedyazt-agi d Slimane Azem Akked Cherif Kheddam, wama ayen nniḍen yella kan d isefra n tallit id tezzin ɣef isental ur d nettawi kra i tusna n umdan am tayri temeɛlalt , leɣrba, d kra n wugguren iccuden ɣer liḥala n twacculin di tallit-nni am zwaj, berru, iḥeckulen….

<p style="text-align: center;"> Tazwara n isaggasen n 70 

 Kra –nni id yellan , i-ibeddelen tagnit ɣef tasekla taqbaylit , d tizlit n Idir “ baba inuba”. Aya yella-d di ttnaṣfa n isgassen n sebɛin( 70). Timlilit yellan gar umedyaz Ben Mohamed akked uccenay Idir tbedel udem mačči kan i tizlit taqbaylit terna ula i lqaleb n tmedyazt taqbaylit. Ssin inaẓuren-agi segrewlen liḥala n yidles aqbayli s –umata. Seg assen-nni uɣalen imedyazen n teqbaylit ttemɛanaden anwa ara d yawwin ugar n tatrart ɣer tira –ines. Wakali, isental ɣef I t-tezzi tmedyaz-agi beddlen. Lqaleb n tira yembeddel, lhejna n twefɣa nnig uglugel treṣṣa iman-is di tesga n usnulfu s teqbaylit. Ahat Lounis Ait Menguellet d netta i-ineǧren asalu ɣer tanfalit deg tira s isefra-ines mechuren am “igenni-m trekeb-it tewla», “ nnuɣeɣ yid-k ay yul-iw»,” teseḍlemeḍ-iyi»,” acuɣer», “ixef yettrun», “anida teǧǧam mmi” …Yuɣ lḥal widen yecfan I tallit-nni ttmektayen-d timzizlit yellan gar Lounis Ait Menguellet d Idir Ait Meslayen ɣer usnulfu n tezlatin yesduqusen lexwaṭer.

<p style="text-align: center;"> Ɣer leqruba n Mouloud Mammeri 

 Kra agi id yellan, i-yefkan udem nniḍen I temedyazt taqbaylit ur d yekki ara s -ugacur imi inaẓuren-agi( id yewwin abeḥri amaynut I yidles aqabyli) i merra llan ɣer leqruba n Mouloud Mammeri. Amezruy yura d akken d aragaz-agi is id ijaben aɛiwed n tllalit i yidles-nneɣ yellan ɣef yiri n ttmattent. Tajerrumt akked illugan n tira id yexdem Mouloud Mammeri lldint tiwwura ɣer tira taɣezfent. Aya yewwid tawefɣa n ugalen imenza s teqbaylit s demma n Said Sadi yuran ungal “askuti», Rachid Alich yuran ssin ungalen “ asfel” , “ fafa”. Si lǧera n ssin imyura-agi yerna-d Amar Mezdad yuran ungla “ yiḍ d wass”. S wakka I yenǧer usalu I teskla taqabylit s yal udmawen-is ama d tamedyazt, ama d tullisin, ama d ungalan, ama d amzgun. Ayen akken yecban, lmuḥal ziɣ yuɣal ɣef yimmi n leqlam. 

<p style="text-align: center;"> Deg isaggasen n 80 

 Ɣlin ifergan zdat n tidmi, zdat n tebɣest , zdat n tismin ɣef yidles aqbayli. Di lǧera n Idir nnulfan-d aṭas n iccanayen d trebuyaɛ irefden tizlit taqbaylit ɣer tqacuct am terbaɛt n imaziɣen imula, igudar, ifeguren, ineṣliyen, Agraw, Malika Domrane, Sofiane, Amɣid, Takfarinas… Ccna amḥadi yuffa lebɣi-s deg irebbi n Matoub Lounes , Ait Menguellet, Amar Kobbi yefkan lmun i wawal aqbayli akken ad yeferfer nnig zrubat yellan ammer ad yinni i leǧnas meṛṛa anwi id aqbayli, amek tella timadit taqbaylit. Ɣer lǧiha n temdyazt akked ccna yenulfa-d umezgun s teqbaylit imi i tekelt tamenzut tella-d tasuqilit ɣer teqbaylit n tcequft n Kateb Yacine “Moḥand ddem tabalizt-ik”. D anect-a meṛṛa id yeṣawḍen ɣer usaru amenzu s teqbaylit id yesukkes Bouguermounh seg ungal n Mouloud Mammeri “tawrirt yettwattun”. Deg isaggasen n tmanyin taḥajurt ɣer tḥajur bedden imawlen n yedles am Salem Chaker ɣer usijhed n uɣrab n teqbaylit s unnadi deg tjerrumt-ines , d illugan n tira ines. Di tallit-nni i bdan ttnulfun-d imawalen s teqbaylit. Amezwaru seg-sen d win yexdem Mouloud Mammerie “amawal amaziɣ atrar s taqbaylit d tenfransist”. UIamek ara d nezger tallit-agi n tmanyin melba ma nbered imawalen id yefɣen deg tasɣunt “ tafsut “ yecqan tusnakt (mathematiques) a beɛdda adlis n Hend Sadi “tusnakt s wurar”. Imawalen yecqan “tafizikt” akked “ tasegda” ( l’architecture). Deg yiseggasen-nni diɣen id yella usnulfu n waṭas n tesɣunin s tufra ttefraqen madden s ddew iciwi wa ɣer wa. Ahat gar tesɣunin tin yeṭṭfen lbal deg akken leqay ugbur-ines d tasɣunt “tafsut” deg ttarun imusnawan imeqranen n tmazɣa ( Lmaruk, Tunes, Lybya, ) ɣer idisan n Salem Chakler, Said Sadi, Ferhat Mhenni, Mouloud Mammeri. Tasɣunt-agi tukalal as yettuɛawed usezrireg akken ad ddlun yimeɣriyen fell-as imia d yiwet n tssadart n umezruy n umenuɣ ɣef yidles amaziɣ. Di lǧeṛa wanect-a id tenulfa diɣen tasɣunt tusnant “awal” yettwasnen di ddunit meṛṛa ɣef yella di lmendad Mouloud Mammeri. 

<p style="text-align: right;"> Ait Slimane Hamid  

  
 Timkarḍit n wedlis n tutlayt n taqbaylit d tin yettnarnin deg ass γer wayeḍ, s yisental imaynuten. Dγa neḥṣa zikk-nni timetti taqbaylit d tin i yettwasnen aṭas s yidles-is d umezruy-is, tettwassen diγen s tsekla-s. Ma yella tasekla tamensayt taqbaylit d tin i yellan d timawit kan, yerna tiwsatin-is d tid i yerzan anagar tamedyezt, timucuha, inzan d temseεraq; maca ass-a, tlul-d yiwet n tsekka-nniḍen n tsekla, ta d tin i wumi neqqar tasekla yuran, tasekla-ya tamaynut tegla-d s tlalit n tewsatin-nniḍen : ungal d tullist (le roman et la nouvelle); d tiwsatin i yellan akk deg tsekliwin n umaḍal. Tikkelt-a d amyaru Muḥend ARKAT i yeswen tibḥirt n tsekla n teqbaylit, imi yegla-d s umaynut, ungal iwmi yeqqar Tiwizi akken tagmat ad tili. Asentel-agi icarwit-id deg ayen icuden γer wnsayen n lejdud, imi tiwizi tettak taswiεt naγ tagnit i yimezdaγ n tudrin n leqbayel akken ad-beggnen tagmat i ten-icudden i asen-yettaken afud d lğehd i tegmat tbeggen-d am yal tikkelt leḥmala yellan gar yimezdaγ yettidiren deg yiwet n tadert am yiwet n twacult. Annect-a ibeggen-it-id umyaru deg ungal-is tiwizi, anda iεeggalen n twaculin n taddert ger-asen Meẓyan meqran d tlawin-nsen Tasaεdit d Wezna, xedmen tiwizi n lqeḍ n uzemmur, dγa amyaru Muḥend ARKAT yerẓa leqyud n kra laεwayed, imi yesenṭṭeq-d tayri i xedment tlawin d yargazen-nsent, yefka azal i leḥmala yellan ger Mmi-s n Yidir d yelli-s n Ḥend. Ulac win iḥeqren wayeḍ, imdanen d wulawen duklen, ulac win ara ṭṭfen yifassen n uεdaw, taddert teddukel, ulac win izemren att-yebḍu. Dγa taddert yedduklen tesεa tazmert n wamman, tetnarni ger yiḍ d wass, yettali wazal-is, texḍa i ubrid n ngger. Tiwizi tesdukul imdanen, tesawal i tegmat, ayen id-yaγlin fell-asen zemren-as. Ma yella imezdaγn taddert zedigen, tudert-nsen ad-tizdig.Muḥend ARKAT d yiwen umyaru yettaẓen aṭas γer zdat, yettidir di tmurt n Leqbayel. D aselmad n tutlayt n Tefransist, maca amennuγ-is yezga γef tutlayt n teqbaylit. Yura yakkan ssin ungalen « Abrid n Tala akked Tameγra di Taddert ». Ma yella d anegaru-agi d ungal Tiwizi tutlayt i yesaxdem ad tt-naf d tushilt, d tusridt, teshel akk ɣef yimdanen. Amawal n yinnan-is d ushil, yefruri-d seg tutlayt tamaziɣt tanaṣlit, tin i ttmeslayen yibabaten akked lejdud-nneɣ seg zzman aqdim, acku amaru d win yettextirin awalen-is, anda ad ten-naf fessus-it maca ččuren d lemɛani. yesazreg-it-id di tezrigin n La Pensée, yesεa 90 isebtar, yettnuzu s 250 idinaren.

<p style="text-align: right;"> Islam Bessaci 

  
 Ixerruben imezwura n Taddart-Gefri, At Yeḥya, At Abḍella d Wat Musa, cerken-ten yidammen, yiwen n uẓar-nsen. D tarrawt akk n Musa. Qqaren-d, d tteriel i ten-id-iǧǧan. Yiwen wass, iruḥ-d umezwaru n At Musa, iwwi-d yid-s tayuga ad tsew, ad teccucef deg Iɣzer Meḥdi, gar Taddart Gefri d Tiɣzert. Teffeɣ-d ɣer-s yiwet n tteryel, tenna-as: ‘’d acu i ak-id yewwin deg uzal a mmi-s n bu tmiṭ, azal am yiḍ ?’’ Yenna-as : ‘’smeḥ-iyi, ur t yi-tett ara’’. Tenna-as: ‘’ruḥ, ɛuhdeɣ-k ma ččiɣ-k! Ɣur-k ad d-tuɣaleḍ’’. Kra n wussan, yuɣal ɣer din, teffeɣ-d ɣur-s tteryel-nni, tenna-as: ‘’d acu i ak-id-iwwin akka! Tura, ad ɛeddiɣ ad k-ččeɣ’’. Yenna-as: ‘’yak tɛuhed-iyi ur i yi-tettetteḍ ara! Yya ad nemɛebber, win iseɣlin wayeḍ, ad yaɣ wayeḍ’’. Mɛebbaren, yerna-tt, yuɣ-itt, iwwi-tt ɣer uxxam-is. Teqqim dinna d tameṭṭut-is, terfed s tadist. Asmi i d-yewweḍ lqanun-is ad terbu, tenna-as : ‘’awi-yi-d sebɛa tcucay, sebɛa n tqendyar d sebɛa n yiqulab n ṣṣabun. Teqqim alammi i d-yewweḍ lqanun-is ad terbu, teḥma aqazal n waman, mi d-turew yiwen ad t-terr ɣer lǧefna n waman, ad t-temri, ad t-tsired, ad as-tessels taqendurt, ad t-tdeggeṛ akkin ad ilḥu. Akken alammi i d-rsen sebɛa. Argaz-nni, iwhem. D acu-tt tmeṭṭut-a i as-d-icerḍen annect-a n leḥwal. Iruḥ idduri-as ṭṭaq, isṭuṭuc-as. Nettat, akken twala tewwet-d tafat si ṭaq, tezzi-d twala-t-id, tenna-as-id: ‘’ad ikkes Rebbi sser fell-ak akken i t-tekkseḍ fell-I’’. Tebda la ten-tett, terra rebɛa s aɛebbuḍ-is. Yuɣal urgaz-nni, isuɣ, yenna-as: ‘’di leɛnaya-m ma ur i yi-teǧǧiḍ wid-nni’’. Tečča rebɛa, ggran tlata: Abdella Wessem, Yeḥya Wessem d Musa Wessem. Nettat seg wasmi teffeɣ ur d-tezzi s axxam. Tlata-nni i d-iqqimen, irebba-ten baba-tsen. Yiwen wass, di lɛid tameqqrant, yiwen seg warraw n tterriel, inɣa mmi-s n yiwen n umɣar, ssawalen-as Baba Ucalal. Nnan-as deg uxxam newhem anida tezhiḍ a baba, nɣan-ak Belqasem. Yenna-as: ‘’ur zhiɣ ara, la tettreɣ deg yiɛessasen. Tiɣzert ad tseqqef, ad teɣli. Giɣ-asen i warraw n tteryel am yiḍuden ɣef lluḥ. Lḥan acu lḥan, usan-d ɣer-s warraw n tteryel, wwin-as-d azgar, sutren deg-s smaḥ, ad asen-yeɛfu. Yenna-asen: ‘’deg wayen i d-nniɣ ur ttuɣalaɣ ara deg-s. Ruḥet, giɣ-awen am iferruǧen n lɣaba, ad d-tteffin ur tezṛim ansi. Qqaren-d kra deg Wat Musa ha-ten-in di Tmaɣuct, kra deg At Iraten, kra di Tiɣzert, bḍan am yibawen ɣef lluḥ. Akka i d tamacahut (légende de fondation) n Taddart-Gefri. <span style="white-space: pre;"> </span>

<p style="text-align: right;"> Ramdane Lasheb 

  
 At yanni d yiwet temnaḍt n leqbayel i d-yezgan tama ɛlayen i ibeɛden s 40 km ɣef temdint n Tizi Uzzu. Tesɛan kraḍet n tɣiwanin gar-asent : At yanni, Ibudraren, d yiɛeṭṭafen. Ad naf tamnaḍt –agi tettwasen s waṭas n yinaẓuren n ccna am Ait Manguellat, Idir, Brahim izri d yimyura imeqqranen yecban Muloud Mammeri , neɣ wid yettwassnen s umezgun am Mohia, neɣ wid yeɣlin ɣef tmurt n Lezzayer, Amirouche Ait Hamouda. Ttwasnen Wat Yanni s tuṭṭfa deg leɛwayed d wansayen, gar-asen lxedma n uẓref ( lfeṭṭa). Lxedma–agi, dayen i d-ğğan lejdud–nsen. tTasuta tettak-itt i tayeḍ. Ad naf yal aseggas, lawan-agi, taggara n yulyu d tezwara n ɣuct, smektayen-d armud–agi ɛzizen fell-asen, aɛzizen ɣef leqbayel, s temsikeniyin ixeddmen deg taddart n Tewrirt Mimum deg tneɣriyin n uɣerbaz alemmas Lɛerbi At Aɛmer ( Larbi Mizani), deg uxxam n yilmeẓyen Keddache Ali akked yiwen umḍiq n yidles iwumi semman ( Espace culturel Mouloud Mammeri ). Imezdaɣ n temnaḍt-agi n Wat Yanni, qedcen akken iwata, abeɛda inelmaden n tesnawit Hsen Outaleb, imi win i d-yusan s tkerrust ad as-ttɛasen, ad as-mlen abrid i wid akk i d-yusan seg yal tama n Lezzayer s umata. Xedmen ahil seg wasmi tebda almi d asmi tekfa. Tebda ass n umhad 28 deg yulyu ɣef 10h 00 , timsikent d lbiɛ n lfeṭṭa icebḥen dayen kan, tkemmel akken yal ass. Beddun ɣef 9h00 almi d 19hoo, Akka tekfa ass n 05 deg ɣuct s usenemmer n wid yettekin deg-s. Ad d-nernu ɣer waya aselway n tɣiwant n Wat Yanni Mass Smail deghoul d win yettaken afud i yal yiwen ixeddmen akken ad yenerni yidles n tmaziɣt. S lferḥ d ameqqran i d-yemeslay neɣ i d-yura ɣef teẓrigt-agi tis telṭac n tmeɣra n lfeṭṭa ( 13ème édition de la fete du bijou), rnu ɣur-s Mass Adal Arezki yettaken afus i yinelmaden yal mi ara yili usmekti n wayen akk icudden ɣer tmaziɣt. Tanemmirt-nsen , tanemmirt i yiḥeddaden n lfeṭṭa i as-yernan ccbaḥa i tmeṭṭut taqbaylit.

<p style="text-align: right;"> Zakia Ben yahia  

  
 La Gazette de l’étudiant d tasɣunt tamezwarut n tesdawit Mouloud Mammeri n Tizi Uzzu. Suffɣen-tt-id yinelmaden yeqqaren tussna n yisallen d teywult deg Tamda, aya s lmendad n kra n yiselmaden d yimḍebbren n tesdawit, ɣef wakken i d-nnan. Gar-asen, yella Ahmed Tissa, Taher Bentounès, Samia Mammeri d wiyaḍ. Ttawil-a n tɣamsa i yesɛan assaɣ srid d temsirin n wahil asdawan n yinelmaden i yeqqaren deg uḥric n yisallen akked teywult, yettwaru s tlata n tutlayin : tafrensist, tamaziɣt akked taɛrabt. Deg uṭṭun amezwaru 00, wwin-d awal s teɣzi ɣef yal tama i yeɛnan tasdawit n Tamda s umata. I lmend n waya, gan wid yuran deg-s tidiwenniyin i Mass Tahar Bentounès, yiwen gar yimḍebbren n tesdawit akked Mass Ahcène Mamèche i d-yemmeslayen ɣef tudert n yinelmaden deg tesdawit, ladɣa, s tama-agi n tguni Am wakken i d-yella yiwen n uglam n uwudam n temḍebbert-nniḍen, Massa Samira Mammeri. Ad naf,diɣ, deg tesɣunt La gazette de l’étudiant iḍrisen i icudden ɣer leqdic n yinelmaden deg tesdawit n Tamda, ama seg uḥric n yidles neɣ n waddal. Si tama n unadi deg unnar, rran yinelmaden lwelha-nsen ɣer yiminigen n tama-agi n unẓul akked tḥuna n Tizi uzzu. Seg tama n yidles d tẓuri s umata, uran-d yinelmaden ɣef kra n yiwudam mechuren yecban icennayen Matoub Lounes d Ait menguellet, amnadi Mouloud mammeri, aneɣmas ameɣnas Tahar Djaout akked Abderrahmane Bouguermouh i d-yessefɣun asaru amewaru s teqbaylit, mebla ma ttun aselmad n tesdawit Pr Brahim Salhi. Qublen yimḍebbren akked yinelmaden n tesdawit n Tizi Uzzus tasɣunt-a s lferḥ ameqqran imi tikkelt tamezwarut i d-yella leqdic am wa deg tesdawit. Aya, d iseɣ ara as-yernun ccan , ɣef wakken i walan. Afud igerrzen i yinelmaden d yiselmaden, teɣzi n leɛmer i tesɣunt La Gazette de l’étudiant.

  Hocine Moula 

  
 Mazal assuter lgaz d waman d usegem n ubrid d asirem imezdaɣ n at berka di tɣiwant lmeɛmura id-yussan deg unẓul lwilaya n tubiret , i yettidiren azal 800 twaculin di tegnatin qessiḥen anda ɣaben deg-s wallalen n tudert am wakken tɣab daɣen tmuɣli n yimḍebren ɣer taddart-agi yenḥafen i yettnernin seg uɣbel ɣer wayeḍ , gar yiɣublan-a taddart-a tettwaɛzel imi abrid yettawin ɣer dina akk yergel yexser d akkal yerra yeččur d idɣaɣen ladɣa di lawan-agi n tegrest ciṭ ugeffur kan ad yuɣal akk d ixujḍan n waman d waluḍ ur tezmired ara akk ad tɛeddid seg-s , Rnu ɣer yiɣublan i yettnernin yal ass di tmeddurt nsen lexsas n waman i yiɣaben akka di temnadt-a anda ttrajun aṭas amek ara d-awḍen waman ɣur-sen ma yella d aɣbel ideg uffan ugur aṭas d win ur d-ttafen ara akk tifrat ladɣa di tallit-agi n cetwa d leɣyab n tqeraɛtin lgaz i ttnadin fell-as am tcemaɛt di lawan-a imi taddart-a tettwasen s usemmiḍ d ugeffur qessiḥen d udfel id- yekkaten di tama-a ɣef waya saramen s uṣenfar lgaz n temdint am wakken saramen daɣen ad d-yiḥnin wul n yimḍebren s yiṣenfaren unegmu i lfayda n twaculin yellan di taddart n berka xersum ad tifsis teɛkumt ideg ttidiren . 

  
 Taddart n At Yilyiten i d-yezgan deg yijifer n udrar n Ǧerǧer deg tɣiwant n Saharidj tesɛadda amur-is n lḥif deg wayen yerzan kra n yisenfaren n unegmu. Win akk i tt-iḍurren s waṭas d lixsas n lgaz ur ttafen ara yimezdaɣ s sshala. Deg tegrest, lḥif d win ur nesɛi tilas, imi ula d tiẓgi i d-yezzin i taddart-a fukken seg-s yisɣaren i tessenger tmes acḥal aya. Sin n yiseggasen ɣer deffir, ilḥeq-d usenfar n usiweḍ n lgaz n temdint ɣer yixxamen, neddhen lecɣal, dɣa anida ara tt-dgeḍ a lferḥ ! Maca, din tecɛel, din texsi. Lecɣal ḥebsen uqbel ad awḍen s azgen, ayen yessexsin target n lferḥ deg wulawen. D icetkiyen, d tibratin, d aqabel n yimḍebbren, yekker uhetwir deg yimezdaɣ, yal wa anda yufa kra n tewwurt ideg ara yesqerbeb ad tt-yaweḍ. Imi akken i qqaren “laẓ yeweɛduyen ur ineqq”, tirza n lwali n Tubiret ɣer taddart-a tbeddel udem i liḥila. Asmi yesla i yimeslayen n yimezdaɣ, Mouloud Cherifi igzem-itt deg rray, yessufeɣ tasqamut i iwalan amek i tella liḥala. Deg taggara n yimalas yezrin, takebbanit yeǧǧan asenfar-a tuɣal-d s axeddim. Akka tura, telha-d s uheyyi n texxamin i yineḥsaben, iwakken ad tqabel lecɣal i tt-iḥebsen acḥal-aya. Iwakken kan ad d-nesmekti, aneḥbus ɣef lecɣal ur d-yelli s ssebba n yimezdaɣ, meɛna ɣef waken i aɣ d-nnan yineggura-a, “tegguma tkebbanit ad tkemmel axeddim s uneɣyuz s ufus anda ur yella ddiq.” Tura dɣa, d ayen i yettunexdamen, imi gar yixxamen, ixeddamen ttɣizin s ufus iwakken ad sɛeddin aqadus ara yessiwḍen lgaz ɣer merra ixxamen.” Seg tama nniḍen, tasqamut ara yektazlen liḥala n ubrid yettawin gar Yilyiten d Wasif asemmaḍ tewweḍ s amkan ula d nettat s uwelleh n Lwali n Tubiret iwumi ccektan yimezdaɣ. D ayen yeǧǧan At Yilyiten ur ttaysen ara ad walin ula d abrid i ttaɣen ad d-tass nnuba-s akka am usenfar n lgaz. 

<p style="text-align: right;"> M. Smail 

<div> 
  
 Ilindi tallit-agi i d-ilul i tikelt tamezwarut udlis s wunuɣen s teqbaylit, (La bande dessinée) sɣur Kamel BENTAḤA. Azwel-ines ƐEẒẒI d ƐEZZUL, d yiwen udlis i d-yerran ṣṣut deg waṭas n yimukan, aṭas igerdan iumi yeɛǧeb, akken daɣen i yeɛǧeb ula i yiselmaden n tutlayt n teqbaylit. Ass-a, yuɣal-d Kamel Bentaha s udlis amaynut i umi yefka azwel «Aqejmamar» neɣ amecḥaḥ akken i as-qqaren di kra n tamiwin. Deg-s, yesnerna tamuli-s deg unuɣen akken ad jebden ugar allen n yigerdan. Ula d taqbaylit swayes yura tgerrez, tjebbed ɣer teqbaylit-nni n yimezwura. Tamacahut n tikelt-agi, tettwassen di kra n yimukan. Yeddem-d umyaru agzul deg-s, icebbeḥ-itt s wunuɣen. Tewwi-d tmacahut ɣef yiwen umɣar d amecḥaḥ i yebɣan ad yessefreḥ tameṭṭut-is, ɣerr taggara infeq-as-d iɣes. Sakin, nnuɣen dɣa truḥ temɣart, twureb s axxam-nsen. Syin, yettnadi Aqejmamar winna ara as-tt-id-yerren. Ɣer tagrara, d azrem ara as-tt-id-yerren. Ilul Kamel Bentaha ass, 15 deg tuber 1968, yessufeɣ-d ammud-ines n yifɣal amezwaru deg usegga 2013 azwel-ines «Amicalement vôtre». D ammud i as-yefkan tagnit ad yekcem s wudem unṣib deg umaḍal n udlis n wunuɣen. Ur iɛeṭṭel ara yessufeɣ-d sin n yidlisen s wunuɣen ( bandes dessinées ) s tutlayt n Taɛrabt, i as-d-ssutrent snat n tenmahliwin, Tanmehla n yilmeẓyen d waddal akked Tenmehla tazzayrit n waman. D sin yidlisen-agi n wunuɣen i yettwellihen ɣer useḥbiber n ugama akked waman. Yuɣ-d aẓar di taddart n CERFA N BAHLUL, taɣiwant n Iɛeẓẓugen. Yebda amecwar-is s yisem-is d amsefɣul deg uɣmis n «Le Pays» i d-iteffɣen yal imalas, d aɣmis amenzu i yeskecmen imagraden n tutlayt n tmaziɣt deg yijga n yisebtaren-is. Tiɛubbja-ines deg usuneɣ, tdegger-it ad yaẓẓ ɣer sdat ugar, armi i d-yewwi amkan-is s wunuɣen-ines deg uɣmis «Les nouvelles confidences» akked di tesɣunt n yigerdan «Nounou». Asirem-is meqqar, iswi-s yenǧer, yewwi abrid-is yekcem i lebda s telqayt deg uḥric-agi n yidlisen n wunuɣen. Deg useggas n 2015, isewjed-d yiwen n udlis n wunuɣen s tutlayt n teqbaylit azwel-ines «Ɛeẓẓi akked Ɛezzul», d adlis i d-yewwin arraz amezwaru di temsizelt n FIBDA (Festival International de la Bande Dessinée d’Alger) n useggas n 2016 di Lzzayer. Ass-a, Kamal, yebɣa ad d-yefk akk tamussni-ines akked tiɛubja-s i tutlayt n teqbaylit, akken ad as-yernu cbaḥa s wunuɣen-ines i d-yettmeslayen s teqbaylit i warrac d yinelmaden yeqqaren. D ttawil fsusen, ara ten-ideggren akken ad ḥemmlen ad ɣren s tutlayt n teqbaylit. 

<p style="text-align: right;">   F. M. 

<div> 
  
 Ass n ttlata (ahad) yezrin i d-banen igemmaḍ n ukayad n taggara n uswir n tesnawit (BAC) n useggas aɣurbiz 2015-2016. Alaḥsab n tenmehla n usegmi n lwilaya n Tizi Uzzu, azal n 16215 i ijerden iman-nsen deg umuɣen (la liste) n usεeddi n ukayad-a, acu kan ala 16040 deg-sen I t-yesεeddan.

 Leḥsab n wid i t-i d-yewwin yelḥaq 10463, s lqidar n 65, 23%, s wakka i d-tḥella amkan amezwaru deg umsizwer deg wakal aɣelnaw. Ma amḍiq amenzu n umsizwer n yinelmaden deg lwilaya n Tizi Uzzu, yuɣal i tnelmadt Tuẓari Maya, yeqqaren deg teska n tussna (scientifique) deg tesnawit n Deḥmani Muḥemd n Buɣni, s tneqiṭ n 18, 82. Ma amḍiq wis sin, tḥara-t-id tnelmadt Tajir Amina, yeqqaren deg teska n tusnakt (mathématiques) n tesnawit Fetḥi Saεid n Draε Ben Xedda, s tenqiṭ n 18, 36. Ma d inelmaden i yewwin ugar n 18 wwḍen 08 n yinelmaden, ma d wid i d-yewwin ugar n 16 leḥqen 167.

 Ma deg wayen yeεnan amsizwer n tesnawiyin: d tasnawit n Bujimaε i yewwin amkan amezwaru s wazal n 84, 81%, ma d amḍiq wis sin, tewwit tesnawit n Σmer Tumi n Tegzirt s wazal n 82, 32%, ma d tasnawit Fatḥi Saεid tḥela-d amḍiq wis kraḍ, s wazal n 81, 29%. Ad d-nesmekti d akken lwilaya n Tizi Uzzu d tikkelt tis ṭam (08) ideg i tewwi amḍiq amezwaru deg umsizwer deg ukayad-a n BAC deg wakal aɣelnaw.

<p style="text-align: right;"> Adaoun Abdelghani 

  
 Iwakken keffu n umecwar asdawan n yinelmaden n tmura tiberraniyin am: Mali Zimbabwu Lkamrun ɣana Burkina fasu ….ur yettɛeddi ara kan akka am wakken nuɣ tannumi, tiddukkla n yinelmaden-agi n tesdawit n tizi wezzu CEETO i ɣef yella mass Nelson d aselway thegga-d s lemɛawna n tenmehla n tesdawit ass n ssebt 24 di tuber tadwilt tamenzut n tukci n yigerdasen i yinelmaden yessawden ar taggara n umecwar nsen asdawan ama d wid n LMD neɣ d wid n MASTER. D tamaɣra i d-yellan di ḥesnawa kter n wezgen n wass s leḥdur n ddeqs n yinelmaden d waṭas n wudmawen am yinemhalen n tezdayin n tizi-wezzu d yimmetlen n kra n tmura tiberraniyin. Am wakken tameɣra-a tella-d d asnemmer ,d tajmilt i yinelmaden-a, tfekka daɣen tagnit i wid i d-yusan ad slen i yiwen n usarag alqayan sɣur Racid Ameqqran u ad walin asenɛet n ccdeḥ d ccna n tmurt n Zimbabwi i wakken ad tili tamlilit d unbeddal n yidles-nsen d win n tmurt-nneɣ.Iɛeggalen n CEETO yekkaten acḥal-aya ɣef yizerfan n yinelmaden-a rran tajmilt tameqrant i tesdawit n tizi wezzu i asen-d-yellin tiwwura ad kemmlen amecwar-nsen n ulmud asdawan u nnan-d ; tamaɣra-agi d tadwilt tamenzut u ssaramen yal aseggas ad tettili imi d tagnit i wakken anelmad aberrani ad as-tuɣal tajmilt di tmurt-nneɣ. 

<p style="text-align: right;"> Dali s 

  
 Timizart n Sidi Mansour d taddart gar 36 n tudrin n tɣiwant n Timizart deg lɛerc n Wat Jennad. Aseggas-a, tewwi arraz amezwaru n temsizzelt ‘’Aissat Rabah n taddart tazedgant n lwilaya n Tizi Uzzu’’ i d-yettheggi usqamu aɣerfan n Tizi Uzzu (APW). Tuli Tmizart ɣef lebḥar s wazal n 313 n kilumitr. Tebɛed ɣef temdint n Tizi Uzzu s 30 n kilumitr. Zzint-as-d tuddart-a : seg usamar, Timerzouga d Ait Bouali ; seg umalu, Izarazen ; seg ugafa, Ait Gouaret ma seg unẓul, Kahra. Tettwassen Tmizart s umedyaz ameqqran Youcef Oukaci, s tfaska n Youcef Oukaci akked tmeɣra n uyefki…atg

  Takerḍa n Timizart n Sidi Mansour 

 Seg wakken sɛan nneyya d tirrugza Wat Taddart-a, seg zik, yewwi-d Youcef Oukaci yiwen usefru ɣef unejmuɛ n tudrin, yeqqar-as : 

  Mi ara nnejmaɛen deg Tfuɣalt, A bu tḥerci, yawi-tt-id. Mi ara nnejmaɛen deg Sidi Mansour, A bu nneyya, yawi-tt-id. 

 Qqaren-as Timizart n Sidi Mansour neɣ tadddart n Tmizart. Zedɣen deg-s 3300 n yimdanen. Amur ameqqran deg-sen, xeddmen tafellaḥt imi sɛan aẓaɣar. Ɣef wanect-a, dɣa, ur unagen ara s waṭas yimezdaɣ-is, ama ɣer temdinin-nniḍen, neɣ ɣer yinig, akka i aɣ-d-nnan. Semman i yiḍwaren-nsen ɣef yiderma neɣ idrumen. Akka ara naf, aḍwar Ait Kaci d Ait Ali, aḍwar Iamrache, aḍwar Ait Cherbel Iouesâiden, aḍwar Ibouâachene, Ait Ramdane, Ait Ouiyikane d Iboumghitene, aneggaru d aḍwar n Ait Zidane d Ait Lhamel. Ɣur-sen snat n tiddukliwin i iqeddcen akken iwata. Tella tesqamut n taddart i yettnejmaɛen deg tejmaɛt am zik, tella tiddukla ‘’Aẓeṭṭa’’ i ṭṭfen yilmeẓyen i ibedlen udem n taddart armi i tuɣal d taddart tamezwarut deg tezdeg anda i tewwi arraz amezwaru n temsizzelt i ixeddem usqamu aɣerfan n Tizi Uzzu (APW). Timizart n Sidi Mansour, ɣur-s 77 n yimeɣras iwumi xedmen, yakan, asebdad deg tlemmast n taddart. Iberdan-is d izedganen, cebḥen-ten s yiseǧǧigen akked tjur. Leḥyuḍ-is d tifelwiyin n teklut anda ara naf udmawen n yirgazen d tlawin mechuren deg tmetti tamaziɣt s umata. Yal tazniqt ad tafeḍ amekkan n yiḍuman anda yetttwafren wayen srusun, yal wa wehḍ-s : lkaɣeḍ, plastik d lǧaǧ. Syin ad d-zzin, ad ten-awin akk ɣer umekkan n ufran n yiḍuman (centre de tri) i d-yezgan berra n taddart. Taddart, ur tesɛi la axxam n usejji wala lbusṭa, tesɛa kan sin yiɣerbazen : amenzu d ulemmas. Ayen akk ṣerfen yimezdaɣ-a, yekka-d sɣur-sen : ttbezziren neɣ ttseddiqen. Ur rǧin kra deg tɣiwant, ɣef wakken i aɣ-d-nnan. 

  Isem n Timizart n Sidi Mansour 

 Timizart n Sidi Mansour (Timizart n At Jennad). Timizart, akken ẓran akk medden, d asget n yisem asuf tamazirt. At Jennad, yekka-d seg wawal ‘’At znad’’ imi, ɣef wakken i d-nnan, zgan d amennuɣ, yezga ufus-nsen ɣef znad, ladɣa akked Wat Kaci n Tamda d wiyaḍ. Nnan-d, diɣ, ula d win yebɣan ad d-yerr ttar deg wayeḍ, llan Wat Jennad, zik. Ma d Sidi Mansour, ha-tt-an teqsiṭ-is, akken i aɣ-tt-id yenna Mass Arkoub Ali. Sidi Mansour, usan-d d tarbaɛt seg Meliana.Ɣran leqran, bdan la tezzuzuren. Ihi, Sidi Mansour yerra ɣer tama-agi n Yiɛekkuren, yesɛa tafunast, ikess-itt dinna. Acu kan At tmurt-nni ugin-as, qeddmen-t-id u netta yedɛaya-asen. Yiwen wass kan armi tufan Wat Tmizart, yeksa tafunast, deg umekkan iwumi qqaren Lḥemmam. Kubren-t akken ilaq, gan-as irebbi, dɣa, yeqqim din. Yettugader mliḥ imi yessen awal n Rebbi. Yuɣal yisem-is mechur, ttɣimin yid-s medden. Netta yuɣ lḥal, yal aseggas ad d-yas Si Amar Oulkadi (le roi de Koukou) d lɛesker-is, ad yawi leɛcur s ddreɛ. Yal aseggas anta taddart ara as-d-iniwlen. Ihi, aseggas-nni, d taddart n Tmizart. Kkren yirgazen-nni yeqqimen akked Sidi Mansour, nnan-as ad aɣ-tsemḥeḍ, nekni ad nruḥ ad nawi nwal d leɛcur i Sidi Amar Oulkadi imi d nuba-nneɣ. Yerra-as-d :’’ur ttruḥ, ur ttawit acemma’’. Lexbar yewweḍ Sidi Amar Oulkadi, yeḍleb ad iẓer Sidi Mansour, meɛna aneggaru-a, yugi. Uɣalen msefhamen : yal wa ad d-yelḥu kra. Mi mlalen, yenna-as Sidi Mansour, lbaraka deg leɛmer-ik, meḥsub dayen ad yemmet. Yerra-as-d winna, ad ak-ineɣ Rebbi d amengur. Aken i teḍra : yiwen yenɣa-t umeddakel-is akken kan wwḍen, ma Sidi Mansour yemmut d amengur. Leɛcur-nni n tudrin qqimen, meɛna beddlen afus : uɣalen ɣer Sidi Mansour. Bnan-as timɛemmert, yexleq-d ṭṭelba. Seg yimir, yuli ccan-is, ula d amḍal, meṭṭlen rrif-is armi d asmi teččur tmeqqbert. Ttruḥun-d ɣer zyara-as seg yal tama. 

 Ula d Si Muḥend U Mḥend yusa-d i wakken ad iẓur Sidi Mansour, acu kan yella-d wayen i d-yellan. Nnan-d, iruḥ netta akked tarbaɛt ɣer zyara, meɛna deg ubrid, yufa-d yiwet n teqcict ɣer ṭṭaq, dɣa yeqqim la tt-yettwali armi i d-uɣalen yimeddukal-is deg zyara. Yenna-d asefru-a :

  ‘’A Sidi Mansour aḥrur, D taqcict ay d-nẓur, Ma kečč ara ak-id-nwaɛi.’’ Amezruy d tmetti n taddart Timizart 

  ‘’Win i as-yennan, lexla yexla, i yexlan siwa netta.’’ Win i as-yennan Leqbayel la fennun, ‘’a nnger-is s aqerru-s i la d-teddun’’.  

  Timizart, d tamurt n tfellaḥt. Amur ameqqran deg-sen, ttrebbin tistan. Xeddmen yal aḥric n tfellaḥt xas ulamma taggara-a, tezga-asen-d ẓẓayet imi ɣlay mliḥ lmakla n lmal akked yisenfaren n tfellaḥt. Ulac axxam ur nesɛi ara lmal. At Jennad, ɣur-sen azal n 7000 n testan, akken i aɣ-d-yenna yiwen ufellaḥ. Zik, seɛɛun alamma d 100 n tyigiwin n yizgaren. Ass-a, gar yifellaḥen i xeddmen tjur ad naf Mass Bouache Mouhemed i yesɛan ugar n 1500 n tjur, gar uzemmur d tfirest. Ɣur-sen izuɣar seg zik-nni. Ur asen-ten-tekkis Fransa, ur ten-tekkis ‘’Tawra zziraɛiya’’. Iḥureb fell-asen Sidi Mansour, akken d-qqaren, d wa i d sser ɣer kra deg-sen. Yenna-asen mi qrib ad yemmet :’’anda tugadem, rret-iyi tawwurt ɣer din’’. Ihi, mi yemmut, rran tawwurt ɣer unẓul. Ssadat akk, ɣer usamar i asen-gan tawwurt ala netta. 

  Amek tdeddu taddart ass-a ? 

 Imezdaɣ n taddart, ttbezziren 1000 n yidinaren yal aggur i win ixeddmen. Llan wid yettseddiqen ugar. Ttnejmaɛen deg tejmaɛt-nni n zik. Ttɣimin ɣef tesririn neɣ tiḥnayin akken i asent-qqaren kra. 

 Ɛawden-as acebbaḥ, reqqmen-t yinaẓuren n les beaux-arts n Yiɛezzugen akken reqqmen akk leḥyuḍ d yimekwan n taddart. Mazal At taddart ṭṭfen deg leɛwayed n lejdud-nsen : ticemlilyin d lewziɛat yal tikkelt. Amek yella wassaɣ gar temɛemmert d taddart ? Taddart ur tessekcam ara iman-is deg-s, timɛemmert ur yelli kra din. Yal taddart n lɛerc n At Jennad, tefka-d yiwen ɣer tesqamut i isedduyen timɛemmert. Timɛemmert, tdeddu s udem ilelli.

   Amek yella wassaɣ gar temɛemmert d taddart ? 

  Taddart ur tessekcam ara iman-is deg-s, timɛemmert ur yelli kra din. Yal taddart n lɛerc n At Jennad, tefka-d yiwen ɣer tesqamut i isedduyen timɛemmert. Timɛemmert, tdeddu s udem ilelli.

 ‘’Yessers uḥedded afḍis, yerfed-it mmi-s’’. Tineggura-a, kren-d kra n yilmeẓyen n taddart, wwin-d isenfaren d tarzeft yid-sen. Nnejmaɛen akked yimezdaɣ, mmeslayen ɣef umahil-nsen.Deg tazwara, aṭas n yimdanen ur numin ara s lecɣal-nni. Syin mi walan ilmeẓyen-agi bdan axeddim-nsen, tekker akk taddart tella-d deg lmendad-nsen. Xeddmen deg yiḍ, deg wass, beddlen udem i taddart-nsen. Aya yefka-asen tabɣest imi ttekkin deg temsizzelt-nni n useqqamu aɣerfan (APW). Ṣsawḍen xedmen urtiyen ula deg yigenni. Ẓẓan tjur akked yiseǧǧigen ɣef teɣzi n yal abrid. Ɛawden akken i iwulem i tala n taddart. D arrac imecṭaḥ i d-yejjamaɛen yal tikkelt iḍumman. Akka ara ḍefren abrid n tezdeg.

 Timizart n At Jennad mačči kan zeddiget seg wammus, meɛna tezdeg-nsen tugar tagi n yiḍumman : zeddigit wulawen-nsen akken zeddiget neyya-nsen. Yeqqar lemtel : ‘’ammus-iw, yesɛa tezdeg. Ma d tezdeg-iw, ur tesɛi ammus’’. D ta ay d taqbaylit…limer i d ak-terbiḥ ay ul 

  Kra n wudmawen. 

  Youcef Oukaci :  d amedyaz ameqqran yettwassnen aṭas. Yettuneḥsab, zik, akken d-nnan, d imceyyeɛ n lɛerc n At Jennad. 

  Lhadj Moh Ousmail :  yella d aqerru ɣef lɛerc n At Jennad. Nnan-d yiwet n tikkelt yemlal akked tudrin. Ihi, tid-nni ur d-nusi ara, yessufeɣ-iten deg ttufiq : yiwet yerra-t ɣer umalu, tayeḍ yerr-tt ɣer usamar. Ass-nni, Youcef Oukaci ur yeḥḍir ara. Mi d-yewweḍ, yufa-d akken kan yekfa leǧmeɛ. Dɣa, yugi ad yeqbel tikti-nni.Yenṭeq Lhadj Moh Ousmail, yenna :’’nekk senzeɣ, kečč tcufɛeḍ-d’’.

  Sidi Mansour :  tettusemma taddart-a fell-as, xedmen-as taqubbet. Mazal ar tura lxelwa-s.

  Said Iamarache :  d ameɣnas n tmaziɣt d tugdut, d anaẓur u d amedyaz. Yemmut deg useggs n 1999.

  Ali Ideflawen :  d acennay ameqqran yettwassnen nezzeh deg ccna-agi amḥaddi am netta am Ferhat d Matoub…atg

  Meksa Abdelkader :  d acenny i yemmuten deg useggas 1988, d ilemẓi (34 n yiseggasendeg leɛmer-is). Yettwassen, ladɣa, s tezlit ‘’Loundja’’.

  M’hamed Issiakhem :  ilul deg Yimaloussen. D bab n teklut tatrart. D anaẓur ameqqran yettwassnen mliḥ deg berra n tmurt.

  Arezki Ben Amar :  d amedyaz, mazal ar tura ttawin-d isefra-s yimezdaɣ n Tmizart.

 Deg taggara, ad snemmreɣ akk wid ukked i d-nudaɣ taddart n Tmizart, tarda-s, tarda-s, ladɣa, imḍebbren n tesqamut n taddart akked wid n tiddukla ‘’Aẓeṭṭa’’ i yi-ikubren akken ilaq : gar-asen, Arkoub Ali, Bouache Mhend, Cherbel Said, Tamda Idir d Bouache Ahcène mebla ma ttuɣ wid-nni-nniḍen, imezdaɣ akken ma llan. 

<p style="text-align: right;">  Hocine.M 

  
 Taddart n Boussouar d yiwet seg 23 n tuddar n tɣiwant n Ait Aissa Mimoun, i d-yezgan deg ugafa n tɣiwant-agi u deg ugafa n lwilaya n Tizi Uzzu, tebԑed ɣef temdint-a azal n 8 km. Taddart-agi mazal ar ass-a n wussan tettidir iseggasen-agi ineggura lexsas d ameqqran, deg yiḥricen d yisenfaren yemgarden n tudert tatrart gar-asen: ttawil n Internet, lgaz n temdint, yir liḥala n yiberdan, asezdeg n tawennaḍt, imḍiqen i yilmeẓyen, d uɣbel n waman tissit… Ssuturen imezdaɣ n taddart-agi n Boussouar deg yimḍebren teεna temsalt, ama d wid n usqamu aɣerfan (APC) n Ait Aissa Mimoun ama d wid n lwilaya n Tizi Uzzu, i wakken ad d-rren lwelha-nsen ɣer taddart-agi yenḥafen aṭas si yal tama. Menbeεd mi ttidiren akka tura deg tegnatin qessihen. Ma d iɣeblan i d-ttmagaren yal ass, ad naf deg tazwara aɣbel n waman n tissit, imi ufan-d iman-nsen ttnadin ɣef tiqit n waman anida ara tt-id-awin. Acku ttɣaman laqdɣa deg unebdu azal n 5 ar 7 n wussan i wakken ad d-uɣalen waman yiwen ubrid. Cetkayen daɣen, ɣef uεeṭṭel n uṣiweḍ n lgaz n temdint s ixxamen-nsen; imi ṛwan lḥif ladɣa deg tesmhuyt n tegrest, neɣ deg ussan n ccetwa, imi acḥal n tikkal i leḥḥun d likumiṭer i wakken ad awin taqqerԑat n lgaz, uɣur ara sewwen neɣ uɣur ara seḥmun. D ayen i ten-yeğğan ad d-gren tiɣri yerna ad ssuturen deg wid teԑna temsalt gar-asen: imeḍberen n tɣiwant Ait Aissa Mimoun, d Tanmehla n Imuhal Izuyaz, i wakken ad yefru wugura-a deg wussan i d-iteddun. Aɣbel wis ukuẓ d win n yiberdan; imi aṭas n yiberdan yellan deg taddart-agi, ha-ten-an deg yir liḥala, yecban abrid ameqqran yeqqnen gar-as d Igunane Ameur rnu ɣer-s abrid yell n daxel n taddart. Aḥric n tedwest d ṣṣeḥa (la santé) d win yenxesen ugar n yiḥricen niḍen, imi ur sεin ara axxam n tujjya ara yesneqqsen taεekkumt ɣef yimezdaɣ-is. Ma yuḍen yiwen ilaq ad yerzu ɣer uxxam n tujjya n Akaoudj neɣ win n Tala Illilane. Mebla ma nettu ugur n Internet, i mazal ur yefri ara. Ma yebɣa yiwen ad yazen neɣ ad d-yawi kra seg Internet, ilaq fell-as ad yerzu arma d temdint n Tizi Uzzu. Ayagi yebɣa ad d-yini d akken ilaq ad ilḥu 10 km, neɣ yezmer lḥal ad isruḥ yiwen wass, ɣef liğal n ssaεa. Maca lukan i d-tewwiḍ s ixxamen tili mačči akka. D annect-agi akk n yiɣeblan iyerran tudert n twaculin n taddart n Boussouar ttidirent deg lḥif d lmeḥna, ɣef waya ssuturent deg yimḍebren ad d-lhin deg wuguren iceɣben allaɣ-nsen, u ad d-afen tifrat i yiɣeblan s tazzla. <span style="white-space: pre;"> </span> <span style="white-space: pre;"> </span>

<p style="text-align: right;"> Adaoun Abdel Ghani 

  
 Tella-d ass-nni n letnayen 30 deg waggur n tuber 2017, yiwet n temlilit n usileɣ i yiselmaden n tutlayt tamaziɣt, yesɣaren deg yiɣerbazen ilemmasen yellan deg ladayrat-agi Wagennun, Meqleɛ, Tizi Raced, Iferḥunen, Buzgan akked kra n yiselmaden yessɣaren deg kra n yiɣerbazen ilemmasen n ladayra n Tizi Uzzu. Tannant-agi n usileɣ n yiselmaden-agi, tella-d sɣur umaswaḍ n tmaziɣt Mass Ɛerqub Ɛebdellah akked Massa Ḥallit Nabila d taselmadt n tmaziɣt deg uɣerbaz alemmas, imi nutni gar wid ittekkan deg yidlisen-agi n tsuta tis snat. Deg uɣerbaz alemmas Derdar Saɛid, ideg i d-tella temlilit-agi n usileɣ tamenzut i useggas-agi aɣurbiz 2017-2018, s lmendad n umaṣwaḍ n tmaziɣt deg lwilaya n Tizi Uzzu, Mass Ɛerqub Ɛebdellah, tebda temlilit-agi ɣef 09h00 n ssbeḥ, tekfa ɣef 15h00 n tmeddit. Am wakken daɣen i tella temlilit-agi, s lmendad n Mass Yeḥya Bellil s yisem-is ula d netta d amaṣwaḍ n tmaziɣt deg Bgayet. Tannant-agi n usileɣ n yiselmaden n tmaziɣt yessɣaren aswir wis sin akked wis kraḍ n ulmud alemmas(aɣerbaz alemmas), acku d wigi i teɛna temsalt n yidlisen ijdiden. Tedda temlilit-agi ɣef teɣzi n wass, seg 09h00 n ssbaḥ alammi d 12h00 n uzal, yella-d deg-s usqerdec n wawal akked usenked n yidlisen imaynuten n tmaziɣt n tsuta tis snat, wigi d adlis n useggas wis sin (2AM) akked udlis n useggas wis tlata (3AM). D Massa Ḥallit Nabila, i d-yefkan tasebḍut n useggas iɣef ddsen yidlisen-agi. Tezwar-d s win n uswir wis sin d win n uswir wis tlata. Syin yettunfek-as wawal i Mass Bellil, i d-isfehmen aṭas n tlufa i icudden ɣer yidlisenfusen-agi, ladɣa tignatin n usuffeɣ-nsen, dɣa yenna-d: “Adlisfus, d allal n unelmad mačči n uselmad, ur nezmir ara ad d-nefk deg-s kulec neɣ ayen yerzan aselmad, imi anect-a yettili deg umnir n uselmad”, yerna yenna-d: “Idlisenfusen-agi, d yiwet n tɣuri seg tɣuriyin n wahil n tsuta tis snat, s tarrayt tamaynut n tneɣlaft n usegmi aɣelnaw”. Ma ɣer taggara n wawal-is, yenna-d: “Deg uselmed n tutlayin tiyemmatin, tira tezwar asenfali s timawit, ihi ilaq ad nessnerni tizemmar n yinelmaden deg tira”. Syin ɣer-s, fkan awal i Mass Ɛli Lewnis, i d-imeslayen s waṭas ɣef wawalen imaynuten akked yiḍrisen imaynuten yellan deg-sen. Ula d Mass Ɛerqub Ɛebdella, yesseḥres deg yiselmaden i wakken ad ssumren tikta timaynutin imi d nutni i yellan deg unnar, d nutni i yeẓran acu i d asen-ilaqen i yinelmaden-nsen. Yenna-d belli tuget n yiḍrisen yellan daxel-nsen, d imura izzayriyen i ten-yuran, ula d ismawen n yiwudam n yiḍrisen akken ma ttmalan d ismawen imaziɣen, yeqqnen ɣer yidles d umezruy-nneɣ. Dɣa s wurrif, yenna-d: “Ur ẓriɣ ara ayɣer ttwalin wiyaḍ belli idlisen-agi, ur wulmen ara i tsuta tis snat, imi s kra n yiwellihen i d-yettunefken sɣur tneɣlaft n usegmi, llan akk daxel…”. Ma ɣef 11h00 n uzal, yebda uskasi d yiselmaden ɣef temsal-agi iɣef i d-wwin awal yimaswaḍen-agi akked yiselmaden-a, am wakken daɣen i d-jebden tamsalt n uktazal n yinelmaden akked uxeddim-nsen. Tuget n yisteqsiyen i fkan yiselmaden, rzan ahil yellan deg yidlisen-agi, ssutren daɣen i wakken ad tili temlilit am tagi i lmend n uktazal n yihalen-agi imaynuten, imi ɣef leḥsab-nsen, ɣer taggara n useggas i nezmer ad nẓer ayen yelhan deg-s d wayen ixuṣṣen. Dɣa deg tmuɣliwin i d-fkan ɣef yihalen-agi ijdiden, llan yiselmaden iwumi ɛejben llan wiyaḍ ur d asen-ɛjiben ara maḍi. Ad nesmekti kan belli, d timlilit i ḥedren wazal n 80 n yiselmaden n tmaziɣt, am wakken daɣen i t-id-iwekked Mass Ɛerqub, ad d-ilint temliliyin n usileɣ sya ɣer sdat, gar-asent tin timawit d usenfali s tira, tin yilugan imaynuten n tira…atg. 

  A. A. 

  
 Am yal aseggas, taddart n Zoubga i d -yezgan deg Yilillten, xeddmen lwaɛda deg yiwen Uẓru ɛlayen s 1883 lmitra. Ala Lalla Xeddidja kan i t-yugaren deg leɛli. Yettwassen Uẓru n thur seg zzman aqbur, d yiwet n lɛada i d-yeqqimen. Tasuta tettaǧǧa-tt-id i tayeḍ. Ssseba n tsirit-agi, ɣef wakken i d-qqaren, d yiwen umdan i iruḥen ad yezzal dinna lawan n thur dɣa yewweḍ leɛfu Rebbi. Seg wass-nni yuɣal d amkan n zzyara : ttasen-d ɣur-s seg yal amkan, ama d imuḍan ama d imerriyen iwumi i yettaɛjab udrar n Ǧerǧer icebḥen ɛlayen. Aseggas-agi, teɣli-d ddurt tamezwarut ass n lǧemɛa 04 deg ɣuct 2017. Bdan, ttasen-d yimdanen ɣer dinna akken ad fken lwaɛda, ad ččen ad zhun, yerna d tagnit anida i d-ttemlilint twaculin imi d ussan yimuras. Ttheggin-d yimezdagh n Zoubga, Takhlidjt At Attu d At Abed llah akk ayen ara hwiǧen imerriyen ama d tagella, zzit, aksum, seksu d lwaɛda, ad ččen wid ara d-yasen ɣer dinna. Imdanen akk, ttfarasen yal ass n lǧemɛa ɣef teɣzi n kraḍ n ledwar n ɣuct, ferḥen s ccbaḥa n Uẓru n Thur d udrar, imi ɛlay, ad d-twaliḍ syina Tizi Uzzu, Ath Idjer, Akfadou, Tubiret, Bgayet,…atg. I usmekti, lǧemɛaa tamezwarut, xedmen zzerda taddart n Zoubga, lǧemɛa tis snat, xedmen-tt At Adella, lǧemɛaa tis kraḍet, ad tt-xedmen taddart n Tekhlidjt At Aathou. 

  Z. B. Y. 

  
 Ttuɣun imezdaɣ n ceɛbet yexlef i d-yezgan azal 12 i kilumiṭren ɣef tɣiwant 3umar di ladayra n lqadiriya ɣef yimḍebren teɛna temsalt akken ad d-afen tifrat i uɣbel -agi n tzeqqa n tujya ur sɛin ara acḥal iseggasen-aya dayen yettnernin di leɛtab nsen, acku ttruḥun ami d tiɣwanin nniḍen iwakken ad sifsen liḥala umuḍin meḥsub d ugur wayeḍ yerna maci d tikelt tamenzut i ssuturen annect-a i yimḍebren ameɛna tiɣri nsen ur sefkin ara azal iɛeggalen n tɣiwant ɣef uɣbel-a ideg ttidiren yerna d win iten-icuɣben s waṭas imi maci dayen ara rajun acku ilaq ad yili s lɛejlan axaṭar ttafen iɛewiqen di temsalt-a , Si tama nniḍen ttafen ugur akken ad rzun ɣer temnadt iten-iqerben imi tikwal ttruḥun ami d tamanaɣt lwilya sebba lexsas n wallalen usiweḍ ixusen mliḥ di tama-agi dayen yeǧǧan imezdaɣ rwan lmeḥna deffir n uɣbel-a ɣef waya ssuturen seg usqamu aɣerfan n tɣiwant nsen ad d-rren lwelha nsen s annect-a s lɛejlan akken ad d-afen tifrat di lweqt ilaqen . Rnu ɣer wannect-a akken aɣbel yecban wagi ttidirent ula d imezdaɣ n ɛin leḥǧar deg umalu lwilya n tubiret imi ttrajun ula d nutni tamuɣli n yimḍebren iwakken ad ldin tiwwura n tzeqqa n tujya imi ssalin lecɣal deg-s aṭas-ayagi xersum ad yenqes leɛtab imuḍan .

<p style="text-align: center;"> Tamnadt n Lḥeǧra Zerga tettwaɛzel  

   

 Tuget n twaculin yettidiren di tɣiwant lḥeǧra zerqa di ladayra lburj xris deg unẓul lwilaya n tubiret ttidirent di lexsas n wallalen n tudert i yiɣaben di temnadt-a ideg rwan lmerta d lmeḥna imi ttnadin neɣ ssaramen ad idirin di tegnatin igerrzen meḥsub yella-d leɣyab umbaɛd timunent ar ass-a d wussan mazal-iten ur sɛin ara ayen aten-yeǧǧen ad idirin akken iwilem , gar yiɣublan-a mazal kra n twaculin ur sɛin ara trisiti , aman tisit , lgaz n temdint , acku ur d-sfayden ara seg yiṣenfaren unegmu anda aman acḥal d iseggasen iɛeddan akk timnaḍin iqerben ɣer temnadt nsen yewweḍ uṣnfar n waman ɣur-sen nihni mazal ttrajun ɣef waya yesefk fell-asen ad aɣen tiṣiṭirin waman si temnadt n sidi ɛisa di lwilaya n msila s suma yeɣlayen anda tettaweḍ ama 1400 ,1600 idinaren di lawan ideg tella ticumart ɣur twaculin-a , d acu kan iɣublan mazal ttlalen-d imi mazal-iten ttazalen deffir teqraɛtin lgaz ladɣa di lweqt n tegrest anda ixus usafar-agi mliḥ yerra ula ma yella ttafent s suma ɣlayen ayagi akk d sebba n uɛeṭṭel usiweḍ lgaz n temdint ɣer taddart dayen yeǧǧan imezdaɣ ssaramen s ɣur yimḍebren s tikci n yiṣenfaren ara ten-yeǧǧen ad idiren di liser d lehna d usenqes iɣublan .   

<p style="text-align: right;">  Abdelhak Menas 

  
 Ɣur-i deux copains, d akniwen. Ula d nutni d ibibiḍen. Ma tufeg, ugareɣ-ten s sin neɣ tlata n les  neurones kan. Ass n larebɛa tameddit nerza s axxam-nsen nekk d mes géniteurs. Akken kan i iyi-d-iwala  Wanzar d  son frère jumeau Amayas, serḥen-as-d i yiwen ucmumeḥ ancet-ila-t, segran-as-d : “joyeux  Noël! “. 

 Ur fhimeɣ ara exactement d acu i d-nnan. Maɛna suraɣ belli i cuba ar : “lɛid-ik d tasaɛdit!”.  Comme je tenais à dormir moins con,  iḍ-nni, steqsaɣ-ten d acu-t Noël-agi.  Sfehmen-yi-d belli d tameɣra am tmeɣra n lmulud. – “D l’anniversaire n wasmi d-ilul doux Jésus”. d-yenna Amayas. En fait, tawacult n wakniwen d tamasiḥit.  Meɛna, nutni, les jumeaux, ur sen-d-uqiɛ ara  si doux jésus : d papa Noêl i d aɣbel-nsen.  Yal aseggas irezzu-d ɣur-sen s axxam, ikeččem-d deg yiḍ seg cmini, yettawi-asen-d ikaduten. Jami walant, mais ẓran belli yettlusu tabernust d tazeggaɣt u ɣur-s aččamar anect-ila-t. Il me semble que jami fɣen seg wexxam. Sinon anda mmuqlen ad walin papa Noël. Llan partout et à longueur d’année. D acu wid i sneɣ nek ur ttaken ara ikaduten. En plus, d taqenddurt i ttlusun.  Mais bon, wigi tamusni-nsen d aɣilif. 

 Nann-iyi-d les jumeax belli bac ad yi-d-yawi baba Noël ikaduten ilaq ad as-azneɣ tabrat. Dɣa iḍ-nni mi nekcem s axxam, uriɣ-as : 

  Petit papa noël, 

 Ne descend pas du ciel. En bas, d asemmiḍ et c’est la crise n uyefki. 

 Meɛna, si kamim tu descends du ciel, ad ak-n-azneɣ   mes vœux . 

 Iqaciren-iw ttrajun : amur-iw seg le pétrole, aṭas n liberté axxam n 200m²  i twacult-iw…Mačči d yiwet. 

 Petit papa noël, ɣas nek d abibiḍ, je doute que tu existes. Mais, si jamais dɣa d sseḥ telliḍ, exhausse un seul voeu : felleq waɣzen, lui, qui existe  s tidet.  Un ibibiḍ ur nesɛi ara cmini 

<p style="text-align: right;">SOA 

<p style="text-align: right;">yeffeɣ-d

  
 Takerboust, d taddart tameqqrant deg tmurt n leqbayel. D taddart, diɣ, n Slimane Amirat aselway n ukabar MDRA iwumi yeḥbes wul-is mi akken iwala aselway Boudiaf yemmut. D taddart n tmedyazt Ɛeddidi Ulefṣiḥ i yettemǧaddalen deg unnar akked Mohand Said Amlikeche deg lqern wis 19. Takerboust, d tamdint deg taddart, d taddart n temdint. Akken yebɣu kecment-d, deg yiseggasen-agi ineggura, tuddsiwin tijdidin deg useddi n leqdic n taddart, meɛna ‘’aẓar, yezga, yetabaɛ tara’’. Werǧin bran i ṭṭbel deg waman, win yeṭṭfen deg leɛwayed yessawaḍ

  Takerḍa n Takerboust. 

 Takerboust gar 9 n tudrin n tɣiwant n Aghbalou deg lwilaya n Tubiret, tebɛed fell-as s 70 n kilumitr. Zedɣen deg-s ugar n 12000 n yimdanen : azgen n wayen tesɛa tɣiwant. Tesɛa tilisa akked lwilaya n Tizi Uzzu d Bgayet : Iferhounene, Ibehlal seg usamar, Selloum seg umalu, Tirourda seg ugafa, ma yella deg unẓul, d Tazmalt. Ɛlayet ɣef lebḥar s 906 n lmitrat. Ɣur-s axxam n usejji, snat n temkerḍyin, axxam n waddal, axxam n yidles (yella d aɣerbaz), tizeɣwin n tɣuri…atg. Am wakken llant snat n tiddukliyin. Yiwet n waddal, tayeḍ n yimeɛḍar. 

  Isem ‘’Takerboust’’. 

 Isem Takerboust (Taqerbust), fkan-as-t ɛlaḥsab n umekkan n wanda i tella. Tezga-d seg tewrirt yecban aqerbus. Am uqerbus n tbarda (La tour). Tagi d Takerboust taqdimt. Syin imezdaɣ-nni ṣubben d akessar ɣer umekkan anda llan akka tura u qqaren-as, diɣ, Takerboust. Ma d awal Aghbalou (Aɣbalu) d amekkan anda llan waman neɣ d lɛina akken i as-qqaren deg kra n tamiwin. Mazal imekwan, ar tura, iwumi qqaren ibraḥen n uɣbalu. 

  Amezruy d tmetti. 

  Amek i d-tṣubb taddart taqdimt ɣer umekkan n tura  ?

 Zik, yella-d cwal gar yimezdaɣ n tama n ufella : Takerboust taqdimt akked tamawin-nniḍen. Ɣef wakken i d-nnan, ttnaɣen ɣef tama n wadda. Ihi, yekker yiwen urgaz qqaren-as Sidi Youcef, yerkeb-d tagmart-is, iṣubb-d d akessar. Ileḥḥu armi teḥbes, dɣa, yeqqim din. Syin d asawen, s kra n win yebɣan ad d-iṣubb ɣer din, ad as-yili Sidi Youcef deg leɛnya.. Akka i yesddukkel cmel n wid yellan,zik-nni, ttnaɣen. Bnan-as taqubbet,mazal-itt ar ass-a n wussan.

  Takerboust d At Mlikeche. 

  Taqṣiṭ n Ɛeddidi Ulefṣi ḥ.

 Nnan-d seg zik Takerboust d Wat Mlikeche d aɛdawen. Zgan d amennuɣ. Ihi,uqbel ad nnaɣen swayen-nniḍen, ad zwiren ad mǧaddalen yimdyazen-nsen n yisefra. Takerboust, tettmuddu Ɛeddidi Ulefṣiḥ, At Mlikeche ad d-fken Mohand Saïd Amlikeche. Mi ara selken amǧaddel s yisefra, d nnuba n umennuɣ. Nnand-d, syin, Ɛeddidi Ulefṣiḥ ad tuɣal s deffir n Wat n Tqerbust, ad asen-d-tettawi isefra imḥaddayen ara asen-irennun deg tebɣest. Nnan-d, daɣen, yal mi ara d-iwexxer neɣ yerwel-d yiwen, ad t-tweccem s tumlilit s deffir-is s tuffra. Tettawi yid-s timeṣleḥt tedhen tumlilt. Akken kan ara d-yuɣal winnna ɣer taddart, ad iban d akken d arxis imi d-yewwi tumlilit deffir-is yerna ur ifaq ara. 

  Wwin-d asefru fell-as. 

   ‘’Ɛeddidi Ulefṣiḥ, 

  Mm ugerjum yettṣiḥ, 

  Yekkaten irgazen irewlen s tumlilit. 

    Teqqar-asen : ‘’nekk yid-wen ɣer ‘Tmexbust’.’’ 

  Takerboust, d taddart n 132 n yimeɣras .

 Deg useggas n 1958, tenɣa Fransa 54 n yimjuhad deg yiwen wass, deg wasif. Deg useggas-agi, i d-kkren yimezdaɣ n taddart-agi u nnan-as i De Gaule, ‘’Ulac Lvuṭ’’. Ugin ad vvuṭṭin. Kecmen-d lɛesker ɣer taddart, wwten-ten-id yimjuhad s berra, syin yella-d wayen i d-yellan. Akka i tedder taddart deg leḥris d ẓẓur armi d 1962. Imezwura yemmuten d wi : Tansaout Arezki, Moulla Med Said d Moulla Med Larbi.

 Segrarben yiṛumyen leḥwari i Wat taddart, bnan deg umekkan-nsent axxam n tɛessast aɛlayan ansi i ttwalin ɣer yal tama.

 Seg taddart-a i tebda ‘’La patrouille à l’est’’ i yerra Amar Laskri d asaru deg useggas n 1971.

  Aɛiwen n umyurar Zidane i tiddukla n yimeɛḍar. 

 Ddurt-agi kan iɛeddan i d-iceyyeɛ Zinedine Zidane yiwet n l’ambulance i tiddukla n yimeɛḍar n tama-agi. Akken i aɣ-d-yenna uselway-is, Mass Bouâraba Tarik, iceyyeɛ-asen-d aṭas n ttawilat-nniḍen, gar-asen, ikersiwen ileḥḥun i yimeɛḍar. 

  Amek tetteddu taddart ? 

 Seg taggara n yiseggasen n tmanyin ar ass-a, timetti tunaf ciṭ ɣef tesqamut n taddart imi i d-nulfan wassaɣen-nniḍen gar yimezdaɣ akked yikabaren n tsertit. Ladɣa imi mgaradent tmuɣliwin gar wahilen isertanen. Ula deg yiseggasen-nni n rrebrab, xas akken yella leḥris, meɛna ur ṣsawḍen ara yimezdaɣ ad fernen tikti yedduklen mgal rrebrab, ɣef wakken i aɣ-d-yenna yiwen uselmad i yessnen akken ilaq timetti-a imi yexdem, yakan, tazrewt d unadi fell-as. Acerrig ikemmel deg yiseggasen-nni yimezwura n 2000 deg temsalt-nni n leɛrac. Taggara-a, d ugur-nniḍen i d-yennulfan. Acu kan, akken yebɣu yili lḥal, imezdaɣ n tqerbust ur brin ara i ṭṭbel deg waman. Xas ulamma sḥasfen ciṭ akka ɣef tesqamut n taddart meɛna lecɣal ddan akken iwulen : xelqen-d tiseqquma n yiḍwaren i d-yelhan s yisenfar-nsen akked wassaɣen i d-yettilin akked uselway n tɣiwant. Ma nefka-d kan yiwen umedya gar yisenfar, ad naf yiwen uḍwar yebna tala deg tama-ines mebla ma yessuter kra deg tesqamut n taddart neɣ deg tɣiwant. Xas llant tmuɣliwin yemgaraden, ahat d ayen yelhan deg tugdut, meɛna imezdaɣ mazal ṭṭfen deg leɛwayen-nsen. Ass-nni mi d-nɛedda syin, dɣa, i nufa lewɛadi deg taddart. Mi nesteqsa ɣef wansi i d-yekka wučči-agi akk, yenna-d Mass Arfik Yahmi : ‘’yal lǧemɛa, nessufuɣ-d lewɛadi. Ulac d acu yecban leɛwayed n leqbayel’’.

  Mazal ttɣimin yimdanen d agraw deg tejmaɛt. Mazal leqder gar umeqqran d umecṭuḥ. 

 Ula d aselway n tɣiwant, yal mi ara yebɣu ad yemmeslay akked yimezdaɣ-is, yettemlili deg tejmaɛt neɣ deg yiḍwaren mačči deg tɣiwant. D aselway n tɣiwant i d-yettruḥun ɣer yimezdaɣ mačči d nutni i yettruḥun ɣer uselway n tɣiwant. Deg unnar, dɣa, i tnufa, ula d nekni, mi newweḍ ɣer din. ‘’D imezdaɣ i yi-d-yeqqaren d acu n yisenfar i ḥwaǧen, mačči d nekk i yettḥettimen fell-asen. Xas ulamma tikwal mačči sɣur-i i teqqim’’. I aɣ-d-yenna Mass Bellal Nacer aselway n tɣiwant.(Ur yetabaɛ kra n ukabar). Akka i d-yefka amedya ɣef wasmi yefreq ixxamen. Yejmeɛ-d akk wid-nni yeṭṭalaben ixxamen, yenna-asen ad nwalit lwaḥid wid ara yawin gar-awen. Yella-d umsawa mebla cwal.Takerboust, mechuret s tfellaḥt. Tama n ufella, ɣur-s lexrif d lḥeb lemluk. Ma d tama n wadda d azemmur. Mechuret, daɣen, s ttrebga n lmal imi gtent tẓegwin. Tikwal, lmal ikess weḥd-s i yiman-is. 

  Kra n wudmawen. 

 Slimane Amirat : d amjahed ameqqran. Yedda d Krim, Ouamrane , Boudiaf…atg Yexleq-d akabar MDRA. Yeḥbes wul-is mi iruḥ ad d-iẓur tafekka n Boudiaf asmi i t-nɣan.

 Zerrouk : ula d netta d ameddakel n Slimane Amirat. Gar wid yewwten Boumediène s ṛṣas.

 Afḍis : d afus ayeffus n Amirouche. Iḥemmel-it aṭas. Yeqqur uqerru-s, ur yettagad ara daymi i as-ssawalan akka.

 Chikh Lhocine : d acennay aqdim, yeḥbes deg yiseggasen-nni n 70.

 Ihaddaden Mourad : ula d netta d acennay acu kan yemmut d ameẓyan. Yenɣa-t rrebrab deg yiseggasen-nni n 90, smana uqbel ad d-yeffeɣ seg lɛesker. 

 Salah Ialouchène, Hend Lefsih, Mohend Oumesaoud Lefsih d Addidi Ulefsih : d imedyazen imeqqranen. 

 Ha-t-an yiwen usefru n Ɛeddidi (Addidi) Ulefṣiḥ :

 Bacaɣa

 ‘’Nniɣ-ak a bacaɣa,

 Anida i ak-yeɣḍer yiḍes.

 ḥekkun-iyi-d ɣef ubeckiḍ-ik,

 yuli-t ṣḍid yulles.

 Tḥezneḍ a Lla Meǧna,

 Ha-t-aya teqqim weḥd-s.

 Nniɣ-ak a bacaɣa,

 Anida i ak-yeɣder laman.

 Ḥekkun-iyi-d ɣef ubeckiḍ-ik,

 Yuli-t ṣḍid deg waman.

 Tḥezneḍ a Lla Meǧna,

 Tasagumt tesɛa imawlan.’’

 Deg taggara, ad snemreɣ aṭas tawacult Bellal am Nacer am gma-s Nouredine, Takfarinas Bouakline, Moulla Ali, Bellal Slimane, Ihaddaden Abderrahmane, Tamsawt Bachir, Abbas Cherif d imezdaɣ akken ma llan. Mebla ma ttuɣ Merzouk Boumala i yeddan yid-i d amnir s GPS-is seg Tizi Uzzu.

<p style="text-align: right;"> Hocine.M  

  
 Ddaw leɛnaya n u umseḍṛu ( réalisateur) Rida Amrani tessuli ,deg ussan-a yezrin terbaɛt yellan deffir umzarar «Yella deg awal», leqdic-is deg taddart n Izarazen deg lɛerc n At Jennad. Amzrar –agi deg ara yilin azal n 30 n tixellal ( épisodes ) yebna ɣef inzan akked lemtul yellan deg taqbaylit. Yal tamacahut ad awi s annar u uskasi anzi neɣ lemtel ara yilin d taggrayt ( conclusion )i tadyant, i yal taqṣit ɣef id tewwi yal taxellalt . Iswi n umzrar-agi, ɣef akken i ɣ -id s fehmen wid is yellan di lmendad, d asekfel n wawal aqdim acqiq n teqbaylit, d asefti-ines akken ad yeddu akked tallit tartart idis ɣer idis, imi timsirin n lemɛun id ǧǧen imezwura-nneɣ d timsirin n yiwen umkan akked d yal amkan, d timsirin n yiwet n tallit akked d yal tallit. Adif –nsen werǧin yeǧǧa-t lawan, lɣerza-nsen werǧin tekcem deg-s takkuct. Ayen diɣ id yewwi d amaynut umezrar “ yella deg awal” d akken yal taxellalt tettfakka s yiwet n tecrurt is yellan d asekkud s talqay deg unamek n wanzi id tenfed ɣef unnar n wawal yal tanfust. Di tilawt ayen-nni d anekcum ɣer yixf n teqbaylit , ɣer tizumna ines, ɣer lesrar ines ur yezmir ad yegzu ala win yellan d amussnaw. Yal awal s unamek –ines, yal anamek s tejririn-ines, yal tajrirt s illugan-ines. Ulac aɛeqqa yellan ɣef akal kan akka s ugacur. Kra yellan yesɛa ssebba n tilin –ines, yesɛa lmeqsud ɣef wacu yella . Akken dɣa ula d lemtul, yal anzi yesɛa acu i t-id yurwen, yesɛa ssebba i t-id yewwin di lmenṭaq. Timura yezdin s lqedd, d tid yeggan azal i cci-nsen-t. Werǧin fkant deg-s afus. Simmal tessent iẓuran-is s tikta , s isekuden imaynuten akken aqbur ad yewwet s ugerz ad yeddu d wakud atrar idis ɣer idis. Inzan d imwelhan ɣef tamussni akken a sen yeṭṭef afus deg ubrid yettawin ɣer lefhama, ɣer umeyez n timsal n tudert. Di tilawt yal anzi yella d tasarut ifettin tiqenuẓin id tesrussuy ddunit zdat tidmiwin n yiwet n tmeti. Timeti tettarra lemtul akked inzan n tiɛaqqucin yettmalen iberdan yettawin yal agdud ɣer yiman-is. Ahat tuffirt s wacu id yeglallz umzrar-agi ( tuffirt ara yesferḥen ddeqs n wid iḥamlen amezruy n tmurt n leqbayel) d taxellalt tehda tarbaɛt yellan i lmendan n umezrar » yella deg awal », i umedyaz ameqqran n At Jennad Yussef Uqasi yadren di lqern wis 17 ɣef id yewwi awal acḥal d tikelt umussnaw n teqbaylit Mass Mouloud Mammeri. Ahat diɣen win ara ifeṛḥen ug ar s leqdic-agi yeɛnan Yussef u Qasi d Da Mexluf n Ubizar amussnaw aneggaru deg At Jennad. Ahat anect-a d azref, acku tixellal merra twaxedment deg At Jennad( taddart n Izarazen) . Ahat diɣ anect-a d asalu akken ad ilin-t ɣer zdat tixellal nniḍen ara d-yelsen tudert n Ccix Muhend u Lḥusin, Lbacir Amelaḥ, Lḥaj Muḥend Ulbacir n At Ɛissi , Muhen Awagenun, Muḥend Saɛid n At Mlikec….ayen ala ? Imi win yesfil-iten yeɣlleb win yuysen dayen! 

<p style="text-align: right;"> Ait Slimane Hamid  

  
 Amar u Rabah, s yisem-is aḥeqqani Ammar Sadi, d mmi-s n Attouche di tama n Makouda. Yella yakkan d aselmad deg uɣerbaz amenzu, gar yiseggasen 1976 – 1984. Tura akka d acennay n 8 n tesfifin.

  Aɣmis n yimaziɣen:  Tamezwarut, amek tettwaliḍ aswir n tezlit taqbaylit ? 

  Amar Ourabah  : Aswir n tezlit taqbaylit, nekk ɣur-i iṣub, imi qlilen yicennayen yekkaten ad salin tizlit taqbaylit ɣer tqacuct. Yella diɣ lexsas deg yimferǧen, imi d nutni i yessidiren tizlatin n ufennan u sidirent ula d netta s timad-is. Yerna tura, drus i isellen i tezlit taqbaylit, ladɣa ṣṣenf-agi nettɣeni nekkni s yicennayen-agi iqdimen. Llan kra sellen i taɛrabt, kra-nniḍen i tefransist, ma d wiyaḍ i tezlit n ccḍah kan.

  Acimi d isefra-k kan i tettɣeniḍ deg tezlatin-ik ?  

 Segmi bdiɣ asizreg deg useggas n 1983 ar ass-agi, leεmer ɣennaɣ asefru n yiwen deg tezlatin-iw. Ula d lmusiqa diɣen, ala ayen kan i d-itteẓẓem wallaɣ-iw i cennuɣ. Acu kan, mačči i wakken ad d-sbegneɣ iman-iw belli sneɣ neɣ zemreɣ. Imi daɣen isefra-w d tazlagt n tikta, yal asefru isemmed takti n gma-s. Isefra-w diɣen mseḍfaren wa deffir wa, akken i ten-ttidireɣ, i ten-ttaruɣ i ten-cennuɣ. Γef wannect-agi, ur cennuɣ ara isefra n wiyaḍ deg tezlatin-iw, yerna lukan ad ten-cnuɣ, ad fiqqen yimferǧen-iw belli mačči d ayla-w.

  D acu tenniḍ deg tejmilin yettuɣalen i yinaẓuren yeddren ?  

 Zik, xeddmen kan tajmilt i umdan yemmuten, ma d tura xeddmen ula i win yeddren. Nekk ad d-iniɣ axir mi yedder, ad iwali s wallen, ad isel s yimeẓẓuɣen-is, acku mi zment wallen-is, xdem-as ayen i d ak-yehwan. Acu kan, nekk ar ass-agi n wussan leɛmir cniɣ deg tejmilt yuɣalen i ufennan yeddren, ma d tijmilin n wid yemmuten, cniɣ deg-sent ayen din.

  D acu-ten wuguren i d-ttmagaren yinaẓuren s umata ?  

 Imi nekk d acennay, zemreɣ ad d-meslayeɣ kan ɣef yicennayen i yi-cuban, i d-ttqabalen waṭas n wuguren d yiɛewiqen. Deg tazwara, ur ten-fehmen ara medden, aɣbel n yidrimen d ttawilat iwulmen, lexsas n tmeɣriwin n ccna, ugur n usenzi n tesfifin-nsen d yiɣeblan-nniḍen.

  Ma tcennuḍ kan ɣef wayen tettidiren neɣ ɣef wayen ttidiren madden meṛṛa ?  

 Deg tuget n wayen cniɣ ar tura, xeddmeɣ tizlatin ɣef wayen ttidireɣ d wayen ttḥulfeɣ nekk s timmad-iw. Akka am tezlatin i d-yettawin ɣef tayri d yiḥulfan, tizlatin n yiɣeblan d wuguren n tudert-iw. Am wakken, diɣ, tikkwal ttareɣ iman-iw deg umkan n wayeḍ i wakken ad d-iniɣ ayen yebɣa ad d-yini neɣ ayen yettidir, imi netta ur yezmir ara ad t-id-yini d awal usrid, nekk ad t-geɣ d asefru arusrid.

  Amek-it usizreg n tesfifin deg tmurt-nneɣ ?  

 Asizreg n tesfifin deg tmurt-nneɣ, tura i yeshel ɣef zik. Deg yimir-a, llan yicennayen i yesɛan ttawil, xeddmen asekles deg uxxam. Acu kan daɣen, mačči awi-d kan ad d-tessufɣeḍ tasfift, imi tura yeshel maḍi, maca awi-d ad telḥu, ad tenz…atg. Tura yerna d tamsalt n yidrimen kan, mačči am zik. Annect-agi akk seg yiwet n tama. Ma seg tama-nniḍen, tura i yewɛer, imi mi d-tessufɣeḍ tasfift ala ayen ara tsenzeḍ deg ddurt-nni tamezarut, syin akin d takerḍa kan seg Internet.

  S yiwet n tezlit teziḍ-d i tmurt n Leqbayel…  

 D tidet, d yiwet gar 8 n tezlatin i xedmeɣ deg tesfift-iw taneggarut, iwumi semmaɣ ‘’Am amundil”, i d-yeffɣen taggara n useggas 2014 akked tazwara n 2015. D tizlit ideg i d-bedreɣ aṭas n tudrin, ladɣa tid n temnaḍt n Wagennun, i wakken ad tent-id-sbegneɣ u yerna ad tent-issinen medden.

  Acu i d-wwint tmeɣriwin n ccna i tezlit taqbaylit ?  

 D timeɣriwin n ccna i d-isebganayen ma yella acennay ḥemmlen-t medden s waṭas, neɣ cwiṭ kan . D imferǧen-nni i d inigan ɣef wannect-a, ma llan s xilla lmeɛna-s afennan-agi yeɛziz ɣur-sen. Timeɣriwin-agi, zemrent ad as-xedment tadlelt neɣ abaɣur i ufennan. Nekk dɣa s timmad-iw, deg tmeɣriwin n ccna i ttemliliɣ d yimferǧen-iw i yi-d-yettakken abeḥri i turin-iw s wayes ttidireɣ.

  Acimi ur ak-nettwali ara aṭas iseggasen-agi deg tmeɣriwin ɣef usayes?  

 Ayen yeɛnan timeɣriwin tunṣibin neɣ tid i d-tessuddus ddula, ur i yi-tteɛraḍen ara, ur zriɣ ara i wacu? Ma d timeɣriwin n madden, ttɣenniɣ anida i yi-d-necden. Yerna nekk ḥemmleɣ aṭas ad cnnuɣ deg tiddukkliwin tidelsanin d tmeɣriwin n medden. Seg useggas n 2011 ur ɣennaɣ ara deg uxxam n yidles Lmulud At Mɛemmer, yerna imferǧen-iw, bɣan-iyi ad iliɣ, ma d imsuddsen n tmeɣriwin-agi ugin-iyi.

  Ma yella win ukkud tesqerdiceḍ isefra-k ?  

 Yal tikkelt mi ara xedmeɣ asefru, ad t-seɣtiɣ weḥd-i, ad as-alseɣ taɣuri aṭas n tikkal, maca ur t-tettakkeɣ ara i wiyaḍ i wakken ad i yi-d-fken tamuɣli-nsen, ama d imedyazen neɣ d imdanen-nniḍen. Tikwal mi ara ur tḥeqqeɣ ara deg takti, seqsayeɣ win ufiɣ sdat-iw, akken ibɣu iga neɣ yella.

  Ma yella wayen tessewjadeḍ?  

 D tidet, sewjadeɣ yiwen n album amaynut, maca wellah ma ẓriɣ i melmi ara yewjed i wakken ad d-yeffeɣ.

  Awal-ik n taggara…  

 Tanemmirt-ik ɣef tdiwennit-agi i yi-texdmeḍ i nekk d leqdicat-iw idelsanen. Tanemmirt tameqqrant i Uɣmis n Yimaziɣen imi i yi-iga azal, ad awen-iniɣ afud igerrzen i kunwi d uɣmis-nwen. Ad iniɣ tanemmirt s tussda i wid akk i yi-ḥemmlen, d widak yesmeḥsisen i tuɣac-iw.

  Yesteqsa-t Adaoun Abdelghani 

  
 Niḥqa tikwal ttilint-d kra n tezlatin i yettmeslayen i medden akken llan, meẓẓi meqqer ttwaḥuzan seg-sent, seg wakken ttwiqqirent d aḥulfu, sser akked tezdeg. Tizlit n Karima « A yemma »s yimeslayen n Kamal Ḥemmadi, d yiwet gar tezlatin akk i igerrzen seg tid n tejmilin i tyemmat. Ɣas asentel-is amatu d accetki n tyellit i tyemmat, maca s taɣect-nni yuqan n tin i tt-yecnan akked yimeslayen-nni iweznen n yiwen i yellan gar yimezwura i yefkan iḍrisen n ccna, izli yessawaḍ yettelɛa aḥulfu n yal yiwen seg-neɣ. 

<p style="text-align: center;"><em> A yemma lukan ufiɣ </em>

 <em> Deg yirebbi-im ard am-ɣliɣ </em>

 <em> Ahat ad kem-ɣiḍeɣ ass-a </em>

 <em> Sdaxel n wul-iw rɣiɣ </em>

 <em> Ula d ddwa ur tt-ufiɣ </em>

 <em> Annaɣ a yemma tasa ! </em>

 Karima da, tewwi-d tizlit n yal akud ur nettmettat, tesbeyyen-d annuz-nni ameqqran i tuklal tyemmat, akked ddwa i d-yettak urebbi-is yeḥman, yeččuren d leḥnana. Am wakken d taxerḍuḍt i yettaf yal yiwen seg-sen bac ad yesfeḍ imeṭṭawen-is. Deg tsetna-ya, Karima teqqar-d s uqaɛ n lejruḥ-is d acu i ddwa-s sdat iɣeblan; dakken arebbi n yemma-s mazal tẓerr-it d aɛecciw n leḥnana, n talwit, ed wayen akk itekksen urrif d lmeḥna. 

<p style="text-align: center;"><em> A yemma, a win kem-yufan </em>

 <em> Ad am-ḥkuɣ lbaḍna </em>

 <em> Deg yirebbi-m am llufan </em>

 <em> Yelli-m tuḥwaj leḥnana </em>

 <em> Nɣan-iyi, lxiq d wurfan </em>

 <em> Deg wul ur sɛiɣ ṭṭmana </em>

 Deg tmejrut-a (couplet) tamezwarut, tekcem tin icennun deg wayen tessaram, deg wayen tebɣa, amzun d abuqil i yettɛebbi wul-is. Tenwa ad tebru ulama i cwiṭ n ttɛebya-s yeẓẓayen s uccekti i tin i tt-id-yewwin ɣer tudert. Skud tenṭer seg wurfan ar almi ur as-d-tsaḥ ṭṭmana, ama ɣef-s neɣ ɣef tlufa nniḍen n tudert. 

<p style="text-align: center;"><em> Lemmer teẓriḍ akken uɣaleɣ </em>

 <em> Nekk i trebbaḍ s lefcuc </em>

 <em> Yemma taḥnint ugadeɣ </em>

 <em> Banen-iyi-d medden am lewḥuc </em>

 <em> Ddunit-a ur as-zmireɣ </em>

 <em> S kra win tḥubbeḍ, ad akem-iɣucc </em>

 <em> Annaɣ a yemma tasa ! </em>

 Yuɣ lḥal da, ad d-neḥsu am wakken aɣilif akk deg temmeɣ tnaẓurt yekka-d seg umdan, skud teḍra-as am tin ifaqen amek yemmug d tidet umdan-a, d wamek i tt-id-yerra. Dɣa tettcettkay i yemma-s imi nettat ur as-tezmir i wannect-nni d tihwawt, d ddɣel, d tismin, ed uɛuffu. 

<p style="text-align: center;"><em> Ziɣ bnadem ul-is d aẓru </em>

 <em> Berrik am ṭṭlam n yiḍ </em>

 <em> Yettbeddil u yettɣurru </em>

 <em> S tsusmi ur yettɛeyyiḍ </em>

 <em> Ul-iw aleqqaq yettru </em>

 <em> D ameɣbun la yettfeggiḍ </em>

 <em> Annaɣ a yemma tasa ! </em>

 Deg tmejrut-is tis-kraḍ n tezlit i yellan d taneggarut, tsemmed Karima i wayen i d-teqqar yakan deg tis-snat. Degmi tessen-d ugar anwa i d amdan, ed wacu i t-imeyyzen dɣa war ma yeffer. Ma d nettat, am tin yeččan tiyita n wannim-nni merra skud ul-is d afessas d uḥdiq. Tessken-d Karima deg tezlit d acu d nnubu i tezmer ad teṭṭef tyemmat, ed wacu d ddwa-ḥellu i tezmer ad d-tefk lwaḥi ed yiɣeblan n tmetti ixesren. 

<p style="text-align: right;"> Mhenni Xalifi 

  
 Axxam n leqbayel d azamul n lbadna n tdukkli, d watas n t<span class="st">γ<em></em></span>awsiwin niden. Xas akken yemgarad di tmnadt <span class="st">γ<em></em></span>er tayed, ad t-tafed yesɛa yiwet n t<span class="st">γ<em></em></span>essa, yiwen n wazal. Qqaren-ak : «argaz d taftilt n berra, tamettut d taftilt n daxel» Acku lec<span class="st">γ<em></em></span>al n tmettut akk deg uxxam, d nettat i t-yesbeddayen, tetteg-as azal, fell-as i tesɛedday leɛmer-is akken ad ibedd wa ad iğğuğeg, axxam icudd <span class="st">γ<em></em></span>ef tmeṭṭut, ma yelha yewqa deg-s lxir d lbaraka, teḥsid d tameṭṭut nni i yelhan ma yewqa deg-s umennu<span class="st">γ<em></em></span> d yi<span class="st">γ<em></em></span>eblan yemme<span class="st">γ<em></em></span> di lḥif, neḥsid d tamettut ay dir, tesdehza deg uxxam-is .

 Yal ta<span class="st">γ<em></em></span>awsa deg uxxam n leqbayen tesɛa anamek, seg unnu<span class="st">γ<em></em></span>en d teqbucin <span class="st">γ<em></em></span>er i<span class="st">γ<em></em></span>erban d sqef, <span class="st">γ<em></em></span>ef ayagi i ruḥe<span class="st">γ<em></em></span> <span class="st">γ<em></em></span>er tmurt akken ad issine<span class="st">γ<em></em></span> uger <span class="st">γ<em></em></span>ef uxxam aqbayli d wamek yemmug. Mi wwde<span class="st">γ<em></em></span>, tewwi-iyi setti <span class="st">γ<em></em></span>er uxxam aqdim, mi nekcem <span class="st">γ<em></em></span>er da<span class="st">γ<em></em></span>el n ubraḥ, tenna-iyi-d d akken irgazen zik, mi ara ad d-awden <span class="st">γ<em></em></span>er umdiq-agi , ilaq ad xedmen lḥess ara yeğğen tilawin n uxxam ad heggint iman-nsent, wa ssrent. Nkemmel akin deg ubrid wala<span class="st">γ<em></em></span> axxam yedrem , tenna-iyi-d setti akken wagi qqaren-as «axxam n Tmana», tteqsadent mi ara d-tekcem teslit axxam i tikkent tamezwarut ne<span class="st">γ<em></em></span> mi ara ad d-ilal uqcic, ayagi <span class="st">γ<em></em></span>ef lfal i yesɛa , syen tqubel-iyi-d yiwet n tewwurt s sin n lelwaḥ, tessebrareḥ-itt setti, nekk qqime<span class="st">γ<em></em></span> zdat n umnar, ma d nettat tebda la iyi-d-tettezzi amek yeddes uxxam-is, axxam anda tɛac.

 Axxam n leqbayel yebda <span class="st">γ<em></em></span>ef sin yeḥricen: yiwen seg-sen d ameqqran, qqaren-as taqaɛet.ma d wayed mezzi fell-as qqaren-as adaynin.

 Taqaɛet ne<span class="st">γ<em></em></span> agens ne<span class="st">γ<em></em></span> ti<span class="st">γ<em></em></span>er<span class="st">γ<em></em></span>ert d adeg anda ttqeggilen wat uxxam.ad tt-tafed teṭṭulem,imi ulac anda ara d-tekcem tafat anagar n yiwen n ṭṭaq amectuḥ anda i d-ikeccem ubeḥri. Ti<span class="st">γ<em></em></span>er<span class="st">γ<em></em></span>ert tettili texla madi.ur tettafed ṭṭabla wala taxzant wala akersiw, maca tella kan yiwet n t<span class="st">γ<em></em></span>awsa i yettilin di akk ixxamen : «azetta» wagi yezga-d akkin, <span class="st">γ<em></em></span>er u<span class="st">γ<em></em></span>reb i d-iqublen tawwurt. Win i wumi qqaren Tasga «mur de la lumière».ttarran azeṭṭa din imi anagar adeg-agi i d-tettawed mliḥ tafat n yiṭij, a<span class="st">γ<em></em></span>reb i d-iqublen Tasga qqaren-as «tinebdatin», wagi yezga-d rrif n tewwurt, Tinebdatin akked Tesga d inemgalen,imi Tinebdatin d azamul n tafat, <span class="st">γ<em></em></span>ef way-agi i ttcuddun lferḥ mi ara d-ilal uqcic <span class="st">γ<em></em></span>er Tesga, qqaren-ak «mi ara d-ilal uqcic ddesent tsegwa» ma d Tinebdatin «mur de l’obscurité» ttcuddun-t <span class="st">γ<em></em></span>er leḥzen am mi ara yemmet waldeɛad, qqaren-ak «mi ara yeffe<span class="st">γ<em></em></span> lmeyyet ttrunt tnebdatin»

 Agens deg-s i ttilin lec<span class="st">γ<em></em></span>al n uxxam: lmakla d usewwi,ides d i<span class="st">γ<em></em></span>imi.ma tmuqled akin <span class="st">γ<em></em></span>er tqernit ak-id iban lkanun.ad tafed rsen s ufell-as yinyen deg-s sewwayen yerna sseḥmuyen di tegrest. S nnig lkanun yettili udekkan ttilint da<span class="st">γ<em></em></span>en tekwatin, rrif-s kan ad ak-id- iban use<span class="st">γ<em></em></span>wen, seg-s ttɛelliqen lebsel akk d ticcert. Ma tmuqled <span class="st">γ<em></em></span>er tama tazelmadt yella udaynin.deg-s yettili lmal d t<span class="st">γ<em></em></span>eṭṭen d tsita, imi wagi d azamul n rrbeḥ.maca adaynin ur yekmil ara srid i usgen tefreq iten yiwet n terkabt, deg udaynin yettili lmedwed deg-s i ttarran lqut i lmal-nni, s ufell-as tella t<span class="st">γ<em></em></span>imit. Syen tella teɛrict, deg-s ttağğan ikufiyen, wigi ttarran deg-sen rrezq.

<p style="text-align: right;"> Sɣur: Ʃedwan Ʃebdeɣani. 

  
 Teḍrat-tt yid-sen am uzegḍuf gar lɛecba,   llan kan i  wakken ad leqben  deg widen i ten-yiffen. Iles-nsen yeččur d ssem. Ul –nsen izdeɣ-it dɣel. Ɣef udem-nsen yedbaɛ nḥas. Tala-nni  ansi  id ttagmen tezga  tluɣ. Lefhem-nsen yifi-t fiḥel. Tillin-nsen yifi-tt ulac. Lhem-nsen d tunya deg iqera n wid i –ten ibeɛden. Deg akken lhan-d d wiyaḍ  ttun akmaz deg ujeǧiḍ-nsen. Akka i d cetla-nsen. Ḥamlen ad simsen  leqlam s tedwet n karuh. Ḥamlen  terda  s ilefḍen. Akka id sekka-nsen, akka i d-tara seg id uɣan aẓar. Mejir d awezɣi ad ibeddel,  meruyet d awezɣi ad yiẓiḍ.  Yella deg awal : “abequq  ẓdit neɣ qqim muḥal ad ineggi s   tamemt”. Iqananen-agi, kecmen  ɣer yal amkan , ḥaren imeḍqen ur ǧǧin tirni . Nettaf-iten  deg iɣmisen, deg lakulat, deg allalen u miṣweḍ, di leqhawi, deg  leswaq, deg lintenet … anda yedda umdan ad yidsen yemlil. Ɣer uqajem akked regmat ulac win ara ten-yezwiren. Lferḥ-nsen mi ara hamjen s yiles deg wid iqedcen di tmusni. Anagaru ḥuzzen s yicer –nsen d Lounis Ait Menguellet  s timad-is menbeɛd tameɣra yexdem i lmend  n yanayer di tzeqa n “ zenith “ n Lpari di tmurt n Franṣa assen n 11 janvier yezrin. 

 Acu is id suksen? Suksen-as-id addud id  ibedd akked “Charlie Hebdo »,  suksen-as-d imi id isuɣ yenna : nekk d Matoub Lounes, d Tahar Djaout…amzun  akken alarmi d ass-asen id ibaggen  Lounis Ait Mneguellet ibeddi-ines ɣer tama n wid yeɣlin s terṣasin n tiselbi n widen ijeɛlen “ Ṛebbi” d ayla-nsen kan nitni. Yuɣ lḥal Lounis Ait Menguellet  urd yeɣli ara akked ugafur anagaru ɣer unnar n umenuɣ ɣef izerfan akked tilleli. Si zzman di yenna: 

  Win  iɣ-d yussan

  Yewwid ṛṛebi-s d amɛiwen

  Anida iɣ-id ufan

 Iɣ-ǧǧan widen iruḥen

 Kemlen id yegran

 Ala d ṛṛebbi d ayla-nsen.

 Acimi.. acimi …. acimi…

  Meɛna tiɛazegt yesɛab lehlak-is. Akka id as-tedṛa i “umesjarnan” n teɛrabt  “ElChourouk” id yesrekkcen lehḍur-is magal amedyaz  yellan d aktay n tmurt n leqbayal Lounis Ait Menguellet. Ɣer imayaten n leqbyael Lounis Ait Menguellet d azamul  n-usirem, d abrid ɣer yiseɣ. Qarren s teqbaylit: “ leqela n lefhem tetterew-d  leɛrur”. Yuɣ lḥal leɛrur si zik id ccer ( imi awal d aciri mačči d asmiri) fell-asen Lounis Ait Menguellet  s timad-is : 

 Ur ttaggad leḥrur 

 Lbaṭel ur tesnen 

 Ur qeblen ẓẓur 

 Mi ara k-id qesden 

 Nettaged leɛrur 

 Ur nesɛi ifaden

 Ma zegden lehḍur

  Alarami tteklen…. 

 Ayen ɣef i tteklen 

 Ur as tezmired –ara

 Taqaɛet ixxamen  

 Iqjan d iqera 

 Xemsin mi ara mten

 Ad ɛiwden meyya .

 Akka di yal zzman, ticki yeqwa useglaf  di tejmayɛit ikeffu  ṣṣwab. Tenza  leḥya am akken qqaren deg tmacahut “la ḥya la ḥamra, leḥbab n ɛmara”. Xuḍi, tɛedda tallit yiwen ur yezmir ad innal acebub seg inaẓuren-nneɣ. Di tallit-nni nezdi wa ɣer wa acku  tḥarseɣ-id lmerta. Ass-a mi nemyebḍa am ibawen ɣef lluḥ, wa ijebbed wayeḍ ikerref  win id yussan yezmer ad yewwet di Lounis, deg Idir, deg Ferhat, deg Ait Ahmed, deg Mouloud Mammeri ma n nekni neḍḥa-d neggugem nettwali. Tidet yerrez ufrag n lḥerma-nneɣ.  Yeftutes ublâd n yiseɣ-nneɣ. Yedegdeg ubruy n lɛaz-nneɣ. Terki teswiɛit alarmi tikkwal d atmaten-nneɣ  s timad-nsen iɣ yettawin di leɣlaḍ. Yuffa-d uxṣim tabrujt akken ad iɛeddi ɣer tasga. Wama si zik neqqar : “ a baba wwten-nneɣ, yenna-as a mmi ɛeqlen-nneɣ.”  Lounis Ait Menguellet icer diɣ ɣef tadyant-agi: 

 Afcal-ik anda tufan 

 Mi asen-yehwa neɣ mi stufan

 Snen ad jebden lexyuḍ

 Wis ma d ul-ik I yelhan 

 Neɣ imi tesɛiḍ laman

  Ik faqen amek I tetteduḍ

  Ak id awin di nnican 

 Rran-k sanda bɣan telḥuḍ

 Asmi bbḍan ayen yak bɣan

 Ǧǧan-ak allen-ik a ttruḍ.

  Yeqqar diɣen Lounis Ait Menguellet : 

 Acḥal I tecbeḥ lfetna

  D waxṣim id yefka lḥal

  Talluft akken ibɣu tella

 Tettban sseba n cwal

 I waxsim ad yenulfun

 Ma ak id yekk seg axxam-ik

  Ma tesusmeḍ rebḥen yisɣan 

 Ma tewteḍ a tt-ḥaẓeḍ d iman-ik.

 Akka id aɣ teḍra nekni s leqbayel( asmi teqaraɛen tiɛdawin/ azger ur teẓrin/ mi isen yesexrab aẓeṭṭa) yal mi ara newwet tiyita ziɣ  deg iman-nneɣ. Meɣrud iɣ-yeblan,  werǧin nessin udem-is almi d tinegura agi. Wama lemmer am zik, tili d awezɣi ad yeṣṣiweḍ umesjernan am “el chourouk” ad ihamej s wawal deg Lounis Ait Menguellet. Lemmer am zik  d awezɣi  a  yettwagdel usarag n umyaru Kamal Daoud deg tasdawit n Tizi Wezzu. Lemmer am zik  d awezɣi  ad yettweɛzel Zedek Mouloud. Qqaren zik leqbayel: “ma ikcem-ak  ucengu s-amdiq &amp;nbsp,;d agma-k id yuffa d arfiq! “. Teḥfa tadukli n isaggasen-nni deg nemyaɛqal anwi id nekni . Ussan-nni  deg  yenna Matoub Lounes mi yettwet s ṛṣas di Michelet : 

 Zik ttaggadeɣ

  Gma ad yi-ɣder

 Assa-gi thadneɣ

 S idis-iw yehḍer

  Mi yesla reẓeɣ nṭareɣ

  Di ttnaṣfa n Jerjer

  Yenna-yi ad suɣeɣ 

 Terwa ak-tt-id jemɛeɣ

 Ak-id nneɣ leɛmer”. 

 Necfa yak ɣef wamek id tezdi tmurt ɣer tama n Lounes Matoub  yellan di ccedda. Necfa diɣ amek is rran ṣerf-is leqbayel    i  Abdalah Kriou asmi id yewwet deg Lounis Ait . Necfa diɣ amek  is  zmemen immi  i umesjrnan Ouazani n   “Algérie Actualité”  asmi di yedhem Lounis Lounis ɣef tizlit-is “ a lmus-iw” anda is yeqqar : “uffiɣ aɛrab di tefrka-w / serɣet-id s uḥalalas”. Meɛna tallit –nni tura tekfa. Ass-a bayger –nneɣ id nemestufa alarmi is yenna Zdek Mouloud: 

 Ay at ccna deg ilacacen

  La ccenu azekka wi yeẓran

 Anda-ken a wid yakk nessen

 Anda –ken awid iɣ-icuban

 Acimmi akka udrent wallen  

 Ay imdukal ay iḥbiben 

 Ay atmaten d imawlen

 Ur sliɣ i nnan  yeɛdawen 

 Ssliɣ-as i tsusmi-nwen

 Tamla –iyi-d ayen din yellan” 

<p style="text-align: right;">Ait Slimane Hamid 

  
  Isufar i urekti  

 6 n tmellalin 

 1 n lkass n ssker 

 1 lkass n wudi ifsin 

 ½ n lkass n zzit 

 Tissent ( lmelḥ) 

 2 n tculliḍin n yiɣes akruran ( levure chimique )

 1 n tculliḍt n tfanilt ( vanille) neɣ iqcer n llim

 Lfarina 

  Isufar i ccbaḥa 

 3 n yifuṛaz n tmellalt 

 1 tɣenjawt tameqqrant n uyefki

 Ssker i uzuzzer 

  Aheggi  

 Di lḥila, rret timellalin , lmelḥ , ssker , rwi-ten alamma yefsi ssker . Rnu udi, zzit tafanilt neɣ iqcer n llim : Rwi kra din . Rnu , iɣes akruran , snagar s lfarina alamma yuɣal d arekti . Ɣef ttabla idehnen s zzit , s tmeskurt ḍlu arekti , sakin gzem arekti d s talɣa i tebɣiḍ . Ḍlu-as tamellat, zuzzer-as ssker . Err-itent ɣer lkuca 30’ . 

  S tezmert-nnwen .  

<p style="text-align: right;"> S ɣur Daya  

 
  
 Awi-d ukan ma ur yettfakka wawal ɣef wayen yelhan. Ayen i la ixeddem tura, d yiseggasen-a ineggura, unalas (conteur) Fares Idir deg wannar n yimecṭaḥ, yejbed-d awellih n kra n win yerran ddhen i yidles. Seg Tmurt n yizwawen, ɣer yicawiyen, rnu ɣer uneẓruf, ur yeǧǧi mmi-s n Udrar n Fad amḍiq ideg ur d-yenṭiq s « macahu » akken ad as-d-yuɣal « ahu ». Aṭas n tmucuha ihi i d-yessawal deg tirziwin i uḥraz n tgemmi-a turtangawt (patrimoine immatériel). Am tikkelt-a iɛedddan, yella Fares Idir deg Bni Saf, yekka-d si Wehran, anida yemlal d tarwa n twilayin-a. Syin, yuɣal-d ɣer Ayt Smaɛel ad ilaqa arrac n temnaḍt s ubrid i d-tenjer tdukkla Tiɣri ukud yezga, iqeddec s twizi. Imi dɣa aql-it gar yimeltaɣen urmiden n tdukkla-a. «Yesɛa azal wannect-a ɣur-i, ladɣa imi ahat imir-a, d nekk i d analas awḥid deg tmurt n yizwawen seg tama n yirgazen». I d aɣ-d-yenna Fares send ad d-yernu: «Ugar n usiwel n tmucuha tiqburin, seqdaceɣ diɣen adawi apsikuluji yis-sent, imi sɛiɣ agerdas deg wannar-a n tnefsit n warrac». Akka tura mazal ttraǧun Fares Idir ttiɛadat-nniḍen ussan-a. Afud yeḥlan !

<p style="text-align: right;"><span style="white-space: pre;"> </span> <span style="white-space: pre;"> </span>   Mhenni Khalifi 

<div> 
  
 Yewwi-d Uḥuddu Aɣarim (Protection Civile) n Bgayet, deg yiwen n wulɣu i d-yeffɣen ussan-a kan, kra n yisallen ɣef leḥsabat n yineḍruyen d uxeddim i asen-d-yellan i yirgazen-is n usellek deg tsemhuyt-a (saison) n unebdu. Deg wayen i d-yeddan d tilɣa, ad nwali d akken rzan-d ɣer teftisin n Bgayet 9 983 620 n yimdanen. Ma yella d amḍan aneggaru n wid iɣerqen aseggas-a, deg teftisin yettwaɛussen neɣ uhu, yewweḍ ɣer 23 n yimattanen seg twilayin yemgaraden. Am wakken aṭas n wid i d-yettwaselken seg tmettant ibanen imi ttwaḥesben 3758. Gar-asen ttwadawan 2752 rrif n teftist, 250 nniḍen tḥettem-d lḥala-nsen asiweḍ ɣer sbiṭar. I useɛlem kan, aṭas n yiɣraqen i d-wwin yiɛewwamen i yimanen-nsen, imi ahat ɛumen mi d-teskanay tbeḥnuqt ini azewwaɣ, neɣ ddan deg rray-nniḍen ixesren mi necden tiftisin n yiẓra, am tid n Bulimaṭ. Seg tama n yindaren n tmes, akken neẓra yakk, d tawaɣit meqqren i d-yeḍran deg tẓegwa aseggas-a. Armi ugar n 4000 n yihikṭaren i yerra ujajiḥ d iɣiɣden din d da. Ama d tiẓegwa yeččuren, d amadaɣ, d tiwṭayin n tuga, d tiferkiwin n ssaba neɣ d isekla n yigumma. Seg waya, yelḥeq usiḍen n ttjur i yerɣan ɣer 6020. D ayen i yessḥezznen ayendin n yifellaḥen d wid yesseḥbibiren ɣef twennaḍt. Deg wayen i terna tessegra-d tmes d taxessart, jerrden 2 n yigerbiyen n yifrax, 159 n teɣrasin n tzizwa d 2 n yikerrusen. Ula d kra n tnezduɣin n medden uɣen-tent. Ad d-nerr awellih d akken tadwilt n useḥbiber mgal indarren n tmes deg waɣir n Bgayet, mazal-itt tettkemmil ayyur-a n ṭuber, ɣef wakken i d-iwekked Uḥuddu Aɣarim. Ma d ameslay ɣef yisehwa (laksidat) n ubrid, ayen igellun s terwiḥin ugar n yineḍruyen-nniḍen, ad d-yili ussan-a I d-iteddun.

  M. K. 

  
 Win ur nwala Črek akked Dda Spilu, en plus yeqqar di  préscolaire akka am nek, yegzem tasa-w. Sbeḥ meddi d “ba bu bi, ṭa ṭu ṭi,…” ɣer anisati n teḥḍiri. Ulac akk l’entracte.  Ma tufeg , ad aɣ-d-tefk anisati ad neddisini. Maɛna mačči ayen nebɣa.  Rnu, jami ad yi-d-laɛi s teqbaylit. As amezwaru i d iyi-d-tenna “ya buni !», Nniɣa-s ɛni d bonnet i tebɣa ad lseɣ. Dɣa seg ass-nni nek ttawiɣ-t yid-id. Mais, à chaque fois ara terreɣ s aqqerru-w, ad iyi-t-tekkes. almi d imi i iyi-d-tessefhem yemma belli “ya buni !», savidir “a mmi !” Lḥasun mačči d yiwen  quiproquo. Ḥun a Rebbi, yesnulfa-aɣ-d dda Racid, Črek, Cnennu, Dda Spilu d wiyaḍ akk.  Akken ar ten-mlileɣ ad as-tinniḍ ɣer yirebbi n yemma i riɣ ad qimeɣ. Din Din, ad ttuɣ anisati n teḥḍri u ad afgeɣ nek d Cnennu alamma ifuk-aɣ lmazut. Vive keč a Dda Racid ! Ha-tt-an ɣur-k tmamaḥt ! Ih, yid-k d tmutal-ik “yella mmaḥ, yella !” Ur ɛad ur k-sineɣ. D baba i iyi-d-yemmeslayen fell-ak, asmi akken i t-steqsaɣ, nniɣ-as : “d acu-t Troy agi i ɣef tettmeslayed a bab ?” Dɣa yesefhem-iyi-d d acu-t u yenna-yi-d belli d win d yesbedden Črek i t-ixedmen, sitadir d keč a dda Racid Tighilt. Alors ferḥeɣ dayen kan : “čiw čiw ḥiḥa, qrib ad afgeɣ akked d Troy !!», “one twoo, Troy… viva dda Racid !” Mais baba yenn-yi-d : “mačči tidiswit ay abibiḍ, asmi ara teččareḍ taqecwalt s les neurones, ad tafgeḍ d Troy!”<span style="white-space: pre;"> </span>

<p style="text-align: right;"><span style="white-space: pre;"> </span>S.O.A

<p style="text-align: right;"><a class="__cf_email__" data-cfemail="ff8bd1908a939b9e929e8dbf869e979090d1998d" href="/cdn-cgi/l/email-protection">[email protected]</a> 

  
  Kra n wudmawen. 

 Ahmed Nekkar. D ameɣnas ameqqran n tmaziɣt. yettwaṭṭef ɣer lḥebs deg tefsut n yimaziɣen (1980). D amyaru. Aṭas i yura n yidlisen, gar-asen : yugar ucerrug tafawet, gar ẓzebra d ufḍis…atg. D anemhal, diɣ, n tezrigin ‘’Tamagit, Identité’’.

 Mehdi Oukacha. Yurar, yakan, kra n yiseggasen ɣer terbaɛt n JSK.

 Youcef Guerbas. D acennay ameqqran n tmeɣriwin. Icennu deg taddart yal tikkelt mi ara t-necdent tdukliwin. 

 Achour Oukacha. Yesɛa turagt (licence de musique). Yekkat agiṭar i yicennayen imeqqranen, am Idir, Ferhat, akli Yahiatène, Nouara, Ideflawen…

 Dr Brahim Oukacha. D aselmad n tusnakt deg tesdawit n Tizi Uzzu. Yura aṭas n yidlisen d yimagraden, gar-asen : ‘’Programmation linéaire, cours et exercices corrigés’’ ; ‘’Probabilité et statistique, cours et exercices corrigés’’. Ittekki, diɣ, deg waṭas n yisaragen, am ta, ama deg berra n tmurt.

 Farid Houhache. Yewwi talɣuɣa n Lezzayer deg Karaté.

 Am wakken, llant kra n tiddukliwin, yecban, USTA n ddabex uḍar, tiddukla ‘’TALA’’ n yiminigen n taddart deg Fransa, tarbaɛt n Kick Boxing d Vo-Vietnam akked ‘’Arraw Tala Athmane’’ n Facebook. 

 Deg taggara, ad snemmreɣ akk wid i yi-d-yefkan afus n tallelt i wakken ad d-heggiɣ amahil-a, ladɣa, Nacer Oukacha d umeddakel-is Merzouk Boumala imi llan yid-i seg tazwara armi d taggara. Djamel Oukacha, aselway n tesqamut n taddart, Mustapha Oukacha, aselway n tiddukla n yimawlan n yinelmaden, Mhend Atmane d Omar Oukacha uɣur i d-necrew isefra, Nna Aldjia, Nna ourida d Nna Chabha, timɣarin n taddart.

<p style="text-align: right;"> Hocine.M 

  
 Ass-nni n sed 18 deg waggur n meɣres, deg uxxam n yidles Lmulud At Mɛemmer n Tizi Uzzu, tuɣal-as tejmilt meqqren i yiwen seg tgejda n ccna azzayri, wagi d Mass Cheikh El Hadji Abdelkrim Dali. Sɣur waṭas n yimsuddsen gar-asen: Tisbeddit irefden isem-is, Tanmehla n yidles n lwilaya n Tizi Uzzu, s talellt n Tiddukkla tadelsant “El Amraouia” n Tizi Uzzu akked d Tiddukkla tadelsant “La Cordoba” n Lezzayer Tamaneɣt, s lemɛawna n uɣerbaz amniḍan n tẓuriyin igerrzen n Azazga. Asmekti-agi wis 39 n tmettant n unaẓur-agi ameqqran Abdelkrim Dali, yebda s wudem unṣib ɣef 10h deg uxxam n yidles n Tizi Uzzu, s yiwet n temsikent n tugniwin d yimagraden yerzan afennan-agi mucaɛen. Syin akin ɣef 10h30 imeslay-d uselway n tesbeddit yewwin isem-is, syin ɣer-s d tanemhalt n yidles i d-yefkan awal-is. Ma ɣef 10h40 yella-d usenɛet n yiwen n usaru, i d-yewwin awal ɣef tudert d yimuhal n ucennay-agi. Γef 11h d asawen, yella-d yiwen n usarag, sɣur Mass Ben Dameche Abdelkader deg tzeqqa tameqqrant n uxxam n yidles, syin d asenzi s ubuddu n udlis-is “Vie et Oeuvre”. Ma deg tmeddit n wass, tella-d tmeɣra n ccna, sɣur snat n tiddukkliwin tidelsanin i yettekkin deg uheggi n leqdic-agi, tigi d “Amraouia” n Tizi Uzzu akked “La Cordoba” n Lezzayer Tamaneɣt. Ma ɣef 15h30, tella-d tmeɣra n taggara s tukci n yigerdasen n usebɣes i wid akk yettekkin deg usmekti-agi.

<p style="text-align: right;"> Adaoun Abdel Ghani 

<div> 
  
 D tagara n maggu, akken kan fɣen yiwwraɣen, kecmen iquranen. D tallit n teḥcact n usaɣur. Lɣaci refden ilewwacen (imegran uṛumi), ffɣen ɣer yigran ad ḥuccen. Xas akken mačči am zik-nni i tella tḥeccact, maca mazal ciṭuḥ n tiẓeḍṭ deg-s, tiẓeḍt n twizi. Lɣaci mazal-iten ttazalen deffir n yixeclawen n tuga, ad heggin aɛwin i lmal-nsen deg wussan n tegrest deg-i d-ɣellin ideflawen. Uqbel ad d-yeffeɣ yiṭij, lɣaci ad fɣen ad ḥuccen. Iḥeccacen, yal yiwen deg-sen alewwac-ines ɣef tayet, aqrab ɣef tayet-nniḍen. Deg uqrab-nni, ad naf s daxel-is tafḍist, ẓẓebra, afeqṛaj, lemsed akked lmebred. Tulawin, ttawint iwemmusen ɣef yizaguren-nsent, s daxel-nsen, ad naf imurar, amger, tagelzimt, aɛwin. Alewwac yuɛar, yettɛeggib ammas n win ur nessin ara ad iḥuc, ilaq aḥeccac ad yili yettwel. Alewwac, ilaq ad yiqḍiɛ, ilaq ad iḍerreq akken ad yettawi leqḍeɛ. Ussan unebdu rɣan am lḥamu i d-ttḍeggiren ijujaḥ n tmest. Tirni n tenzayt d azgen n uxeddim. Гef waya aḥeccac, ilaq ad ilḥeq ṣbeḥ zik s ajeṛṛaf, uqbel ad d-yali yiṭij akken ur yesserɣay ara tafekka-s, ilaq ad yerr lemḍella ɣef uqerruy-is neɣ xerṣum ad t-yesbur s ubeḥnuq akken iwata akken ur tettḥazan ara iziran n tafukt. Mi qqimen ad rrẓen tanalt, yal wa d ayen iḥemmel ad t-yečč, yattawi-t. Wa d ayefki yewwan s tẓidanin, wa d aɣrum uḍajin s yiɣi, wa d tazart d zzit, lbaṭaṭa tuftit, timellalin tuftiyin, tarkect n yifelfel d ṭumaṭic… Iḥeccacen ttḍarriqen ilewwacen-nsen s tefḍist akked zzebra, wiyaḍ ttberrident kan. Mačči menwala kan ad iḍerreq, aḍerreq mačči d tiyita kan di ẓẓebra s tefḍist. Aḍerreq d ajebbud deg yiri n umger s tiyitwin n tefḍist. Taqerruyt n tefḍist, ilaq ad tesɛu taɛrurt akken ad igerrez uḍerreq. Tiyita deffir tayeḍ, tessirqiq, tessiqḍiɛ iri n umger. Taḥeccact, yal wa d akken yettḥuccu. Wa yettqerrir, yessekmumus asaɣur d iqraren. Wa yettawi-tt d lwidan. Tulawin, ṭṭafarent iḥdiden n yiger s umger, teksent asennan, afeḥyayuz, aɛeqquq n yiɣri, aɣeddu n umcic. Akken alamma d azal, ad kecmen s ixxamen-nsen, ad ččen imekli, ad sganfun alamma d azuzwu. Tirni n tmeddit d tawezlant, d aɛeddi kan. Ha ! yeɣli yiṭij, xas ulamma ussan d iɣezfanen, tirni meẓẓiyet. Mi kfan taḥeccact, ad rjun kra n wussan ar d-yeqqar usaɣur-nni, syinna akin, ad t-jemɛen d iɛemmuren, am taffa n yirden. Ad rjun tamacint ad t-cudden. Yal win icudden tuga-ines, ad tt-yawi ad tt-yaxzen, dayen ifuk leɛtab n tuga.

  Fahim Messaoudène 

  
 Iseggasen-agi ineggura, aman n yigeffuren xuṣen aṭaṣ. Igenni yuɣal yettak-d kan timiqwa n waman, imi yuɣal as t ini-ḍ d-amecḥaḥ. Ayagi, yewwi-d yides aṭaṣ n yiɣublan: Lebyur ruḥen am akken quren. Anect-a ur d yewwi ara lfayda i tfellaḥt deg tɣiwant n Buǧlil, ibaɛden azal n 87 ikilumitren ɣef Bgayet. Lixṣaṣ n waman iḍur, yagi, tizemrin ifuden-t aman. Ifer nsen-t yeqqur, issarɣ-it yiṭij n unebdu. Tazɣent-agi n waman, ur d gli ara s wayen yelhan, imi llan kra n yifellaḥen ur nesɛi laḥya, ur nessin azal n tezdeg lakked d tazmart n yimsuddar (Les consommateurs) imi sawen tibḥirin nsen s waman ifuḥen (surfet-aɣ!). Akken i d iban ussan-agi kan, tella yiwwet n lfirma deg taddart n Aftis, i d yezga-n deg tɣiwant-agi n Buǧlil, anda ifellaḥen ixedmen din sawen lɣella akk d lfakiya s waman n yimulas n wassif n Saḥel, yettɛedin ɣef rrif n lfirma-agi. Ɣef akken iɣ d nnan deg taddart-agi kra n yimdanen, ifellaḥen-agi rran yiwen uqadus ɣer wassif-agi, ǧebden d aman n yimulas s yiwwet n « lpumpa ». Aman-agi ttruḥen srid ɣer lfirma neɣ ɣer tibḥirin-agi i d yezga-n s kra n lmitrat ɣef abrid n lwilaya wis 42. Akka ihi, aman-agi id ittefɣen seg yixxamen n medden, lakked seg yixxamen n iyuzad (Les poulaillers) ttruḥu-n akka srid ɣer yifelfel, ṭumaṭic, dellaɛ, lmarḥum lakked d yisekla n yigumma (Arbres fruitiers) akken aten swen ! Imdanen-agi, ɛla ḥsab ayen xedmen, ur sɛin ara kra n tegzi (raison) neɣ laḥya ! Ur ẓrin ara belli zemren ad nɣen medden ? Akka, iban belli d ttadrimt kan iten iceɣben, ayen nniḍen yerna-d sufella ! Wagi d yiwen n umedya kan, ɣef « ifellaḥen-agi » yessawen tibḥirin nsen s waman imulas. Yuɣ lḥal, nezmer ad n ini belli ayagi iḍerru deg yal tama anda ulac taɛessast (Le contrôle). D-acu kan, tawaɣit anda tella: d srabes-agi n « tezdeg » n tɣiwanin ur neggar ara tamawt ɣer lfirmat yella-n deg tɣiwant ama n Buǧlil neɣ anda nniḍen. Ṭixer ihi i yimsuddar (Consommateurs) ad wten dellaɛ n lizigu (L’eau des égouts). Dayen kan isen d yegran.                

<p style="text-align: right;"> Syphax.Y 

  
 Brahim Amara d ilemẓi i iqedcen ddeqs n wakud deg umaḍal n usiẓreg n yidlisen. Tutlayt-is yezga-as d imekdi di yal aḥric. Iruḥ dɣa armi i yettaru yis-s s tayri… Nesteqsa-t ɣef kra n tlufa, ha-t-a wacu i d-yenna.

  Aɣmis n Yimaziɣen: Tirmit i d-tkesbeḍ segmi telliḍ d amaẓrag tewwi-d ad d-nebder asenzi n yidlisen i d-iteffɣen seg tikkelt ɣer tayeḍ. Ladɣa wid n teqbaylit. Amek iga waddad-is ?  

   

  Brahim Amara : Tamezwarut azul. Ayen yersen ɣef tiṭ-iw seg wasmi kecmeɣ di ccɣel-agi, ad awen-d-iniɣ tidet kan, taqbaylit zik am ugujil war imawlan. Acku imir-n drus i yettarun, rnu ulac iẓeḍwan inmettiyen (réseaux sociaux). Maca tura, tedda ɣer sdat imi s yineggura-agi aṭas n wid/tid i yesseḥbibiren ɣef tutlayt-nneɣ. Tatiknulujit tεawen-itt aṭas. Amdya n Facebook, yessker-d leḥṛaṛa, yessaki-d ifadden i waṭas n Yiqbayliyen akken ad arun. Ma d ayen yeεnan asenzi n yidlisen iqbayliyen, ɣef wakken walaɣ nekki, mazal teqqur tala-s, imi ggten yimura i yeccetkayen ɣef wannect-a. Ɣas llan yimeɣṛiyen, maca drus maḍi. Acimi? Acku taqbaylit tettwet seg uɣerbaz. Syinna i d-tekka tyita. Agdud ur neɣri ara tutlayt-is si llsas n tudert acu ara terǧuḍ sɣur-s? Tettwaεzel, rran-tt yicenga-s di rrif. Lemmer mačči d imawlan-is, tili tenger akk. Dɣa, tajmilt tameqqrant, ad tuɣal i tyemmatin tiqbayliyin i yessadren iles aqbayli. Ɣef waya i d-nniɣ mazal iḍul ubrid, meεna imura iqbayliyen sεan tabɣest. D aya i yi-icerhen, imi ulamma ur nzin ara ass-a, seg uzekka ɣer wayeḍ, ad tfeggeḍ tala-agi-nsen.

  D acu tenniḍ ɣef wuguren i d-ttmagaren yimura deg usufeɣ n tira-nsen, d uɛeṭṭel n tiẓrigin deg usiẓreg, imi ula d nutenti qqarent-d d tadrimt i ulac ?  

 Tura akka, ulac tiẓrigin i d-yessuffuɣen idlisen n yimura baṭṭel. D imura i yettxellisen idlisen s yiman-nsen, yerna akken i sεan lfayda. D tidet, tuget n yimura mačči d wit/tid i yesεan ttrika. Ɣef waya ahat yettili-d dima uεeṭṭel. Wamma ccɣel n teẓrigin d asiweḍ n udlis ɣer tnedlsin. Amedya, Saεid Saεdi d netta i yettxellisen idlisen-is. Nekni di teẓrigin-nneɣ “Tamagit” akked “Planitaire” ur nettεeṭṭil ara deg usufeɣ n udlis. Ma iεeṭṭel aggur. Nxeddem tazmert-nneɣ akken ad d-yeffeɣ s lemɣawla, maca wagi ma yella adlis-nni yexdem-it bab-is akken iwata. Acku ma ixuṣ, ad t-nesεeddi ɣer tseqqamut n tɣuri d useɣti. Dɣa da, tikwal yettili-d kra n uεeṭṭel. Amedya, ungal n Ɛli Ḥeǧaz iwumi isemma (Silence), 20 n wussan yeffeɣ-d. Lḥasun, mi ara yili d bab-is i ixellsen ulac akk ugur deg usufeɣ n udlis.

  Ad d-nuɣal ɣer Brahim amedyaz. Amek armi tufiḍ iman-ik tettaruḍ isefra ?  

 Cfiɣ si zik asmi lliɣ d agrud i ḥemmleɣ tamedyazt. Anda sliɣ i yiwen/yiwet ssawalen-d asefru, ttakeɣ tameẓẓuɣt, ttnadiɣ ad fehhmeɣ, steqsayeɣ daɣen imi asefru yekcem s ul-iw. Imir-n εeṛḍeɣ ttaruɣ s tlatinit, tikwal s teεrabt imi ur ɣṛiɣ ara tamaziɣt. Dɣa, sxerbubbuceɣ akken i d-tusa deg wallaɣ (aya ɣef tira). Ayen i yi-d-yefkan tabɣest d taqbaylit. Ulac amdan yessefrayen war ma iḥemmel tutlayt-is. Syin, simmal ttimɣureɣ, ttnadiɣ, ɣɣareɣ tamaziɣt, lemmdeɣ ilugan-is, steqsayeɣ, ass-a cukkeɣ tella lɣella. Ilaq diɣ ad teḥṣuḍ belli win/tin yessefrayen, ilul-d d amedyaz/tlul-d d tamedyazt. Tamedyazt mačči d asenfar, neɣ d timecreḍt ideg ttεawanen medden: tamedyezt d tazmert n wul. Dɣa ma ur telli deg wul, iwumi imeslayen-is!

  Wiss ma tḥulfaḍ yella-d deg-k ubeddel segmi yeddem ufus-ik imru ?  

 Uqbel imru, yella yiswi neɣ iswiyen. Di tazwara da i d-ibeddu ubeddel. Meḥsub d iswi i d llsas acku yis-s i yettwanjaṛ ubrid. Nekk s timmad-iw, ibeddel-iyi yimru, ama di timuɣliwin n tal taɣawsa, ama di tira. Idegger-iyi ɣer sdat, ɣer umaḍal n tmussni d unadi. Yerna-d aṭas n ccbaḥa i tutlayt-inu taqbaylit. S yimru i ttsebbiṛeɣ iman-iw ma ttmeḥneɣ. Yis-s i tettfeǧǧiǧ tumert-iw. Imru yebna timura, yessuli timussniwin ɣer tqacuct. Ma nmuqel kan timura-nni i yettuqeddmen, d azal n yimru-agi i tent-yessawḍen ɣer dinna. Imru yezmer ad ibeddel amaḍal s timmad-is.

 <em>Awi-aɣ-d cwiṭ seg tmedyezt-ik… </em>

 <em>ad d-fkeɣ kra seg usefru iwumi semmaɣ “Taqbaylit”. </em>

 <em>S tiɣri n wul i tt-nḥemmel </em>

 <em>Mačči d lebɣi i tt-yextaren </em>

 <em>Deg wulawen-nneɣ tenfel </em>

 <em>D lɣella i yettfegiḍen </em>

 <em>Tudert-nneɣ yis-s i tt-ndel </em>

 <em>Tqubel isḥeḍṣuyen </em>

 <em>S tiɣri n wul i tt-nettmeslay </em>

 <em>Sdat leǧnas s uberreḥ </em>

 <em>S lεezza i tt-nessalay </em>

 <em>Deg umaḍal ad tmerreḥ </em>

 <em>Azal-is deg wul uffay </em>

 <em>Aẓar-is yebna ɣef ṣṣeḥ.</em>

  Deg yidlisen i d-iteffɣen, d acu i ak-ijebbden s waṭas i tɣuri ?  

 Ɣef wamek teẓṛiḍ, nekki ḥemmleɣ tamedyazt, ama i timesliwt ama i tɣuri. Ḥemmleɣ aṭas imedyazen/timedyazin i yesseqdacen taqbaylit akken iwata, d wid/tid i d-ineddhen s usnulfu. Ɣɣaṛeɣ diɣ ungalen. Llan kra n yidlisen mi ara ten-bduɣ ur ten-ttkemmileɣ ara acku war iswi ma fukkeɣ-ten, llan wungalen-nniḍen, tikwal ur beqquɣ ad ten-kfuɣ. Simmal ttaẓeɣ di tɣuṛi-nsen, ttḥulfuɣ i wakud izerri din din. Maca lukan ufiɣ, ad ɣṛeɣ di yal aḥric.

  Deg wayen yeɛnan tutlayt, tasekla d yidles-nneɣ ahat tettwaliḍ tilufa iɣef tesḥissifeḍ, tẓerreḍ daɣen ayen i ak-yessefraḥen. D acu-tent tmuɣliwin-ik-nni ? 

 Ggtent snat n tlufa-agi, maca ad swezleɣ. Aql-aɣ di 2017 mazal ur tt-nefri ɣef wamek ara naru kra n yisekkilen n teqbaylit; wa ijebbed akka, wayeḍ akkin. Amedya n yiskkilen “B” akked “V”, ɣas akken imussnawen n tutlayt sbedden ilugan n tira, maca mazal nettemyeɣẓaẓ gar-aneɣ. Annect-a meṛṛa, d asḥissef. Tamsalt-nniḍen i icerrgen ul-iw, mi ara ttwaliɣ Leqbayel i yefkan azal i ccḍeḥ akked ccna, ma d idlisen n teqbaylit ahat ulac ula d yiwen deg yixxamen-nsen! Ilaq ad ẓṛen belli adlis yettrebbi-d tisutwin. Ɣef waya, yessefk ad as-yemmag ccan d ameqqran: ad ilint tdukkliwin ara yesseḥbibiren fell-as. Ilaq tal taddart ad tesεu tamkarḍit n teqbaylit ɣas akken ddula mgal waya. Ma kkrent-d akk tudrin yewwas ad naweḍ ɣer yiswi… Aṭas n temsal i yi-ijerrḥen, maca ssarameɣ s lxedma d wul ad d-tbin tafat. Ma yella d ayen i yi-yessefṛaḥen, d wayen i yi-yessekcamen tumert, d mi ara ttwaliɣ idlisen teffɣen-d wa deffir wa. Acku tura tbeddel kra teswiεt, mačči am zik. Aṭas i d-yukin, faqqen-d s yifeddixen i nečča.

  Tanemmirt a Brahim. Ma yehwa-ak rnu-d awal-ik n taggara…  

 Ssarameɣ Leqbayel ad d-gen amkan ameqqran i udlis n teqbaylit di tudert-nsen, ad sseḥbibiren tarwa-nsen akken ad lemden, ad arun taqbaylit.

  Testeqsa-t Kaisa Khalifi. 

  
 Imuhal n tẓuri i xeddmen yimeḥbas deg yiɣsuren n uɛiwed n ttrebga i lfayda n yileẓyen i ikecmen ɣer leḥbus n lwiyaat-agi Tizi Uzzu, El Harrache, Annaba, Bouira akked Béjaïa, seknen-d lecɣal i xeddmen daxel n yisɣuren-agi.

 Tella-d temsikent-agi deg uxxam n yidles Lmulud At Mɛemmer n temdint n Tizi Uzzu, ɣef teɣzi n kraḍ n wussan, imi tebda s wudem unṣib ass-nni n ttlata 18 deg waggur n cutember 2017, tekfa ass-nni n lexmis 20 deg waggur-agi ideg nella. Ayen i d-yufraren deg temsikent-agi, d imuhal n rrqem n nnḥas akked laliminyum, tifelwiyin n teklut n waṭas n yiwudam n yidles akked tegrawla, yecban Lmulud At Mɛemmer, Lwennas Maɛtub, Mufdi Zakariya, Krim Belqasem…atg. Akked waṭas n temmsikniyin-nniḍen d leqdicat-nniḍen idelsanen i d-yellan deg ttiɛad. Yenna-d Mass Mohamed Lazizi, s yisem-is imḍebber amezwaru ɣef teɣdemt: “ Nexdem timsikent-agi tamezwarut i wakken ad d-nesken axeddim igerrzen n yimeḥbas-agi, i wakken ad ẓren medden acu xeddmen yilmeẓyen-agi deg yisɣuren n uɛiwed n ttrebga. Tis snat nettheggi-ten i wakken mi ara d-fɣen seg yisekrafen (leḥbus), ad asen-yishil unekcum deg tmetti taɣurimt i tikkelt-nniḍen, am wakken daɣen ara asen-nefk lḥirfa swayes zemren ad idiren yis-s ɣer sdat, mi ara ten-terr tewwurt n yisɣuren-agi ɣer berra”.

  A.A 

  
 Yella-d unejmuɛ n wid ur ixeddmen ara si temnadin n tubiret ass n sebt iɛeddan di la plas n tubiret anda ssuturen seg yimḍebren n usqamu aɣerfan n lwilaya akked yimḍebren n tɣiwanin ad d –rren lwelha nsen ɣer yiɣublan d wuguren i ttidiren di tmeddurt nsen , si tama nniḍen begnen-d akken tuget n yemdanen id yerzan ass –a iwakken ad sbegnen iɣublan n tmettit ideg llan , rnu ɣer waya llan yemdanen xeddmen ur kra n tkubaniyin dacu kan ur ten jin ara ad kemmlen imi ssufɣen-ten seg yimukan nsen anda id-uffan iman nsen berra n uxeddim , ɣef aya nnan-d akken ur nesɛi ara tijernaḍin am nutni am wiyaḍ,dayen yaǧǧan imdanen-agi ad ggren tiɣri i yimḍebren n lwilaya ad beddlen tasertit-agi id –wwi imi ɛlahsab nsen ur tessufuɣ ara s abrid lɛali, am wakken id-begnen daɣen tuget n yemdanin –agi ur ixeddmen ara d imeqqranen aneggaru deg-sen yesɛa 35 n yiseggasen di lɛemr-is , ɣef waya xeddmen timesbaniyin akken ad siwḍen izen i lwali n tubiret akken yeḥsu belli mazal imdanen yettidiren di lmerta imi ulac imukan n uxeddim di temnaḍin n tubiret , ilaq ad ɛerḍen ad d- snulfun imukan uxeddim i lfayda n wiggi ur ixeddmen ara ,

<p style="text-align: right;"> Menas Abdelhak 

  
 Aṭas i la yettmaggan daha ed dihin i ubaɣur n tmaziɣt deg yal aḥric. Nefren dɣa ad nessesten yiwen i iqeddcen deg usisleg (doublage) n yisura igreɣlanen ɣer tezwawt. Wa d anaẓur n Racid Tiɣilt, ukud i d-newwi awal s telqey ɣef umaḍal-a n yisura ed usenfar n usaru « Troy ». Hatta tdiwennit. 

 Aɣmis n Yimaziɣen: Taggara-a aql-iken tettheyyim asisleg i usaru d amaynut, awi-aɣ-d kra n ugzul ɣef-s…

 Racid n Tiɣilt: Asaru-yagi dɣa, iwumi nsemma “Tadyant n Ṭerwa», d asisleg neɣ dublaj (s teqbaylit/tamaziɣt-nni taqurant) i d as-nga am waken xeddmen di tmura irebḥen, am Fransa d Kanada. Mačči d asuqqel-nni iteffɣen kan akka i yiberdan usentel am deg isura iɛeddan (ameɣ Črek) yettaken anzi tikkwal ɣer “wesmuḥyet”… (Là il s’agit d’un vrai doublage et non d’une libre adaptation).  

 Tanfust ɣef d-yettales usaru (umi semman « Troy » s teglizit neɣ « Troie » s tefransist) d tadyant d-yeḍran di tmurt n Grik taqburt, azal n 1250 iseggasen Z.L. (ngum talalit n sidna Ɛisa). Di tallit-nni, sked d acu ur yeǧǧi ugellid n Misin Agamimnu iwakken ad yesddukel timura n Grik yebbruzzaɛen am ibawen di tɣerɣert, almi yezdi yis-sent kra akken n tegmat tawerdalit imi llant gar-asent tid d-yerra ddaw uḍar-is s udebbuz akk d wuzzal yekkat s yiɣil n Acil.

 Yiwen wass, gma-s n Agamimnu, Minilas, yellan d agellid n Spart, yesnubget-d Ikṭur akk d Paris, sin warraw n Priam yeggulden ɣef tmurt iṭerwayen, iwakken a d-ssersen talwit ger Spart akk d Ṭerwa ukud yezga umerẓi. Taggara n wass, yebxes-as nnif-is Paris. Yegla-yas s tmeṭṭut-is. Tagellidt Ilin tumliḥt n Spart tefka aẓuɣer i iḥulfan n tayri am waken tefka afus deg wergaz-is Minilas. Tedda di lemsaq n Paris. Minilas dɣa yečča times. Seg i s-ffɣent tirga mezleg imi s-teffeɣ afus tmeṭṭut-is yeddan di lǧerra iṭerwayen, iɛedda yerra taluft s iri n gma-s, Agamimnu. Netta Agamimnu, mačči kan d nnif n tegmat i t-iceɣben. Si zik yettfafa ɣef Ṭerwa, tamurt n Priam. Am win nɣant tismin, imi werǧin tt-yesseɣli ucengu seg waken d taderkit. Ur d tin a yurraken neɣ a sen-yanzen i yexsimen imi tezmer i yal d ẓẓmik ladɣa segmi i tt-fergen. Zzin-as-d akk iɣaladen yettḥuddun fella-s. Ihi, Agamimnu tuɣ-it yettnadi kan d acu n tfukal ara as-d-yaf i Ṭerwa akken ad yerreḍwi fell-as, ad yemɛirreḍ ad tt-id-iḥelli ula d tinna. Dɣa ifures tagnit-nni, i d as-d-yeɣlin am ubexsis s imi, iwakken ad yesmerki  igrikiyen akk d iṭerwayen. Necden-d akk igelliden n Grik, netta d gma-s, ɣer ṭṭrad mgal acengu ugemmaḍ d-yusan di Ṭerwa am win a yeɛnun azrem s axjiḍ. Ger iqerra terza taluft n tmara, yella Ulis, agellid n tegzirt n Iṭak yettkukrun a tnamer yir axsim. Ulis yettekki imi yettḥezzib i tneggura. Yugad ammar anda s-yettaṭṭaf tuḥsift ugellid n Misin dɣa ad terwi ɣef tmurt-is ur nezmir i tɛekkmin n ṭṭrad. Ula d Acil, rran ɣer-s; acku d amneɣ bu tissas yettarran icenga ar tilas. 

 Acil ilul-d i ṭṭrad; d bab n ddreɛ yerna seg wid yettnadin ɣef yiseɣ ur nrekku deffir yeɣsan. Ɣas akken yettɣuccu Agamimnu, yefka-yas lemqud i umeddakel-is Ulis. Iḥelles ad yeddu s imenɣi ladɣa segmi i d as-d-mlant tewkilin n yemma-s, tayyuct Titis, dakken tadyant n Ṭerwa, d tin i izemren ad teglu s iziɣer-is; belḥara, ad d-tessegri isem-ines deffir tmettant-is i lebda. Ma d ccnayeɛ-is ad cebbḥent amezruy ar ifeḍ… Ayen akk ɣef yettnadi Acil, ad t-yaf.

 S wakka ihi, i mmɣen yegrikiyen ɣef Ṭerwa am lferg n tmedda. Sseflen ɣer-s tanawt m wagim iɣerruba d geddac n yignan. Kkren-as i ṭṭrad n werǧin nelli di ddunnit (n tallit-nni). Tadyant n Ṭerwa teǧǧa-d limara ttawin medden d anzi ar ass-a n wussan.

  Tikkelt-a mačči d ayen yerzan s lxusus arrac, neɣ taḍsa, wanag tfernem yiwet n tedyant anida  nuḥen yimenɣan. Acimi tfernem asaru-a ed wacu d iswi? 

 Tamezwarut, yessefk ad ḥsun medden belli asisleg-agi, “le doublage», ur yettwaxdam ara kan i warrac neɣ i yisura yesseḍsayen. Ula d imeqqranen ḥwaǧen ad walin ayen nniḍen yettwasekkren s tutlayt-nsen mačči s tutlayin kan tiberraniyin. “Aman ur d-tugem yemma, ur tekksen fad ay acrik”. Aṭas i la-ɣ-d-yeqqaren darani, neɛya deg wesqecmeɛ akk teḍsa di twaɣit. Ihi ula d nutni uklalen ayen ara yeffɣen fell-asen. 

 Tin ɣer-s, ɣef waken ttwaliɣ, asisleg s teqbaylit sari yewɛer nezzeh. “Limmer tayerza s wallen, win yeddan ad yesserwet”. “C’est un bon challenge”. Daymi i s-nemmɛarreḍ i usenfar-agi ideg nra a d-beggen belli ula d taqbaylit tezmer. Tfel-d si tizi-nni n lɣila anda tettuneḥsab am tɣawsa-nni ɣef d-ttawin awal wid yestufan neɣ iɣef sselmaden “s tefransist” wid yettnadin ɣef iẓuran n tagut akken ad gzun d acu-tt d wamek-itt. Tura, am waken d-yenna deg yiwen weɣmis gma-tneɣ Dr Kamal Bouamara, yesselmaden tamaziɣt di tesdawit n Bgayet: “Ur aɣ-d-teqqim ara a nettmeslay kan ɣef tmaziɣt neɣ ad tt-nesɣaray, yessefk ad tt-nesseqdac am wallal n tmusni, a nettmeslay yes-s anda ma nedda, d ad nesɣaray yes-s…” abaɛda seg wasmi akka i tt-id-tessufeɣ tarwa-s akk d imusnawen-is ɣer lebraz anida yebda yeṣṣaḥ-itt-id wawal. Ulamma, di tilawt, amecwar yessawen, yeččur d iseddaren yerna ɣezzif. Taqbaylit/tamaziɣt, iwakken ad tuɣal d tutlayt yemmden swayes sselmaden timusniwin am waken xeddmen leǧnas yulin s tutlayin-nsen, yessefk-aɣ a neddu d yiman-nneɣ, ur nɣeffel ara mulac a ɣ-teǧǧ tmacint anda yeǧǧa weɣyul cckal-is. S iɣimi d wulac ur d-yettsas wacemma. Yerna am waken d as-qqaren imezwura-nneɣ: “Yal wa yettnadi ɣef wayla-s, akka i d taqbaylit”. 

 Deg usisleg-agi, n “Tedyant n Ṭerwa», neɛreḍ a d-nbeggen belli ula d tutlayt-nneɣ tessaweḍ ad tezger ɣer umezruy akk d tɣarmiwin tiqburin am tin n Grik, bla ma tessuget timmetrit n wawalen sɣur terbibin-is. Ihi tuklal ad as-yessali bab-is aswir ɣer tqacuct war ma yunef-asen i yilugan n tẓuri i yas-d-tewwi i leqdic am wa, yakk d webrid i yaɣ-d-nejren wid yettruẓun asalu i yedles-nneɣ iwakken tazwawt ad tecbu tinuddiwin-is neɣ tutlayin swayes ttasmen kra n tarwa-s. Ger wayen i yaɣ-yeǧǧan a nefren asaru-yagi, ad naf dakken:

 – Tallit ideg d-teḍra tedyant n Ṭerwa ur tebɛid ara aṭas ɣef tin n Cacnaq yesseɣlin Ferɛun. Timetti n imezwura-nneɣ, imaziɣen, tettak anzi ɣer tin n yegrikiyen akk d tin irumyen i d-ikecmen seg-s akka ɣer Tmazɣa. Tiɣirmiwin-agi tigelsanin yella yezdi-tent umezruy akk d yillel agrakal.

 – Tamayt-agi, tettak daɣen anzi ɣer tin n uḥeddad n Lqalus; imi « Troie » tettwanger, tuɣal d iɣed, ɣef lḥerma n tmeṭṭut «Hélène» i yewwi ugeldun (n Ṭerwa) « Pâris » ɣef cnaq ugellid n Spart « Ménélas », am akken truḥ wakali taddart n Lqalus ɣef nnif uḥeddad iwumi kksen tameṭṭut s ccada n rrya. Ssawḍen ageswaḥ almi i isus weffad-is seg wakken t-sseqlalḥen. Asmi i d-teṛṛuṛṛi teswiɛt ɣef widen akken umi ur tettṛiq tasa, yeṭṭef-asen afus i yicenga, sserɣen-ten mejrurha d imudduren. Zelfen am iɣerdayen deg yixxamen-nsen i isekkeṛ uḥeddad fell-asen si berra…

 Niqal yiwen ur yeẓri anda i d-yezga uɣaram n Ṭerwa, ideg teḍra twaɣit, imi yeɣba rriq-is am wakken tettwaɣebba taddart n Lqalus i iquccen deg yiwen yiḍ. Almi d asmi i s-iɛewwel i unadi-s yiwen umerkanti almani, Heinrich Schliemann (ger 1871 d 1873), i d-iban wadeg-is (di tama n Ṭṭurk ufella anida yufa, ger wayen d-yessekfel, kra igerrujen n Priam, ɣef waken d-qqaren…)

 – Tadyant-agi n Ṭerwa yerra-tt-id d asaru di Hollywood yiwen umeskar almani « Wolfgang Petersen » deg useggas n 2004. 

 Mi ara nger tamawt i wayen d-yettales usaru-yagi, ad t-naf ddeqs i yemgarad ɣef wayen i d-yeǧǧa « Homère » di “L’iliade”. Wissen ayɣer? 

<p style="text-align: right;">Yesteqsa-t: Mhenni Xalifi

  
 Ussan-a yuzel wawal ɣef umkan ara d-isaḥen i tmaziɣt deg tmendawit d-yettenfufuden. 

 Deg tebrat d-yuzen i wegdud, unbir-agi, Bouteflika ilemmeḥ-d iwaya. Aṭas n “les voix autorisées” d-yemeslayen i kra n yiɣmisen nnan belli aselway n tmurt i ɛewwel s tidet, ad inesseb tamaziɣt. Rnu, ɛlaḥsab “les voix-agi», lukan tcud temsalt ar Bouetflika kan, tili tamaziɣt d tunṣibt acḥal-aya. Lmaɛna n wawal belli llan gar 

 yimḍebren n Tmurt ur yeɛǧib ara lḥal. Ayen d-wekden lebɣi n usenṣeb n tutlayt tamaziɣt, dayen yeḍran deg parlement di tɣimit-is n tefsut. Ass-nni, i tikkelt tamazwrut deg umezruy n parlement, “yefreq” Ould Khlifa aḍris s tutlayt tamaziɣt, s tlata n yigemmayen (talatinit, taɛrabt akked tifinaɣ). 

 Rnu ɣer-s ma yella dɣa d sseḥ tamendawt-a d-iteddun d tin n ttifaq, ula amek ur d-tettili ara tamaziɣt d tunṣibt, imi ulac akabar , neɣ udem asertan n tmurt i yugin ad tettuneṣeb tmaziɣt. Lḥasun, ayen akka d-yettbinin yettfilit ar lxir. De toute façon ulac lxetyar. Ya tamaziɣt d tunsibt, neɣ d Taqbaylit ara ineṣeben iman-is s yiman-s s wakken d wamek twa….. Maɛna aya d abrid nniḍen. 

 Ma d Yidir yegguml ur yicni di Tmurt ala tuɣal tutlayt-is d Tunṣibt.

<p style="text-align: right;"> T.Ould Amar 

  
 Kra n wassan kan segmi yettwahud sɣur wiss anwa, tessufeɣ-d tɣiwant n Bgayet yiwen n wulɣu ideg i d-tesneɣmes s tririt s amḍiq-is n usebdad-a s ubrunz (bronze), amhad (lexmis) iɛeddan, am wakken teṛgem. Terna, ɣer taggara n yizen-is, twekked-d dakken mačči d aselway n tɣiwant n Bgayet i yessawlen i uhuddu n uqbur-nni am wakken ssekren aberraḥ kra. Ɣas ma yella kra ttwalin belli ur yettcabi umezwaru ɣer win i d-yettzemmil. Dɣa, d taluft-a i mazal tḥeyyer aṭas n medden, tugart wid i yerza yidles. Imi, ma yella mačči d albeɛḍ n yimḍebbren i yessamren i uqeddic-nni, war ma sneɣmsen imezdaɣ, ttwalin ilaq ad yili unadi s telqey ɣef tedyant-nni akken ad iɛeddi deg teɣdemt win tt-igan. Iban, yuɣ lḥal, yal wa tamuɣli-s, yal wa d acu i yella iwala seg uhuddu n usebdad-nni amezwaru; ḥedd yeqqar tcudd i udrim, wayeḍ i ccbaḥa, neɣ daɣen i userkec, ɣas asteqsi yeqqim war tiririt.Ad d-nesmekti belli asenfar n ubnaw n usebdad-a n Saɛid Meqbel deg mayyu n 2013 ur d-yettili lemmer ur s tallelt n tdukkla n yineɣmasen i yennuɣen s yakk leǧwareḥ-nsen almi i d-yeḥḍer usbedd-ines.

<p style="text-align: right;"> Mhenni Xalifi 

  
 Tiddukla  »Le Petit lecteur’’, theggad yiwet n temlilit n uselmed n tmacahut di tedwit-is tis snat si 19 ar 24 yulyu 2017, anida i d-ruḥen aṭas n yimdanen si yal twilayin n tmurt. tennulfa-d tdukla-agi deg useggas n 1993. Xedmen ɣef ttrebga d ydles. Gar yiswiyen n tiddukla-agi, ad naf : aqselmed n tɣuri i warrac, tamussni n yidles n umaḍal, axxemem yemxallafen, ales n tmucuha tiqdimin, aḥareb ɣef tgemmi tazzayrit d useḥbiber ɣef ccfawat d tmucuha si tatut. Aṭas n tdukliwin id ḥedren i iḥeḍren timlilit-a, gar-asent : Tiddukkla n ‘’ Itri adelsan – Aqbu – Bgayet ‘’, ‘’Axxam n tgemmi », tidukla ‘’ El Muwaḥidiya Nedruma- Tlemsan ‘’, tidukla ‘’ Bel horizon ‘’ n Wehren, Agraw n tsekla ‘’ Tira Tura ‘’ Axxam n yilmeẓyen n At Yanni – Tizi Uzzu. Heggan-d yiwen n wahil s wazal-is i ddurt n uselmed n tmacahut. Di tazwara, bḍan agraw-nni n yilmeẓyen ɣef sin n yiḥricen : Aḥric n tmucuha d uḥric ajmaɛ n tmucuha. Ass n ahad 19 yulyu 2017, agraw-nni n uḥric n tmacahut, bdan almud di « l’Institut Français » akked uselmad Atunsi Xaled Cennan, ixeddem deg umezgun d walles. Xedmen iluɣma n tmussni gar-asen akked yiluɣma n ‘’dynamique’’. Ma d ass n 20 di yulyu, xedmen iluɣma n uneffes d wid n ssut, iluɣma n umeslay s usɣal d walles s tsuɣelt. Agraw-nni n uḥric n ujmaɛ n tmucuha, lemden timsirin ɣef unujmuɛ s umata, asiwed n tmucuha seg yimi ɣer umeẓẓuɣ d ubeddel, lwajeb n unallas. Aya, yeḍra-d akked d Massa tanallast Ğamila Ḥamitu. Akka tiddukla n ‘’ le petit lecteur  », fkan tagnit i yal win i ittekkan deg uselmed-agi n tmacahut, ad ilmed tifukkestin ( techniques) n Tẓuri n tmacahut u ssaramen, ad ssufɣen atas n yinallasen ara ikemmlen ayen i d-bdan yimezwura.

  Daḥlal Canez 

  
 Teffɣeḍ Lezzayer ur tebɣiḍ imi tḥulfaḍ i yiman-ik d iminig deg tmurt-ik. Tamurt iɣef tennuɣeḍ, i d-teslulliḍ i wid i ak-yekksen iles-ik. i ak-imedlen imi : ayen ur sawḍen ad t-xedmen yinebbazen i d-yudfen ɣer Tmazɣa. kečč, zik, ad d-tendekwaleḍ,i tfaqqeḍ i txidas d tkerkas-nsen. Teɣrid-d tikta d yiswan-nsen : d asenger d tukksa n yiẓuran-ik d tgemmi-k. D ay-nni i k-yesnekren tesfezwiḍ, tesnulfaḍ-d Agraw n Yimaziɣen (Académie berbère) akken ad tessakiḍ aɣref-ik, ad as-temleḍ d anwa-t, d wacu i t-yeggunin ma ur d-yuki seg uɣeddur n yiḍes ideg yezder. S wawal afessas, teldiḍ-as allen ɣef umezruy n yimarawen-is d wayen i d-uwin i talsa. Tzemreḍ ad tessusmeḍ, ad teṭṭfeḍ imi-k, ad tawiḍ Lezzayer deg « uɛeddis-ik » ad tidireḍ « d ageldun » ara ikkaten tigusa deg yicuḍad-is. Maca, kečč, tferneḍ iseɣ, addur, tissas, timririn d ubrid yessan d isennanen. D amennuɣ-ik uɣdim, azedgan i yessawḍen aɣref yerra-ak udem. Akken i as-yenna umedyaz « Win, iteddun ɣef tidet, yessawaḍ ». Ɣas seddaw tecḍaḍt i tzuzreḍ tisɣunin Iṭij d Tafukt ; izen-ik, yemmeɣ-d akk idurar ; deg unrar Ukkil Remḍan suɣen s wawal n Ugraw-ik : « Akessar d usawen ; Izukar, d imeksawen ». Kečč, yefkan tudert-ik akken ad yidir uẓar-ik, tuklaleḍ tajmilt n wass-a, ɣef wayen i txedmeḍ, i tennuɣed akken ad d-tesɛu tmaziɣt adeg deg wakal-is. Ɣas nfan-k ; izen-ik, yuwed-d arraw-ik, cleqfen-t sulin-t s igenni. D kečč, i aɣ-d-isufɣen seg usayem n tatut ; d kečč, i aɣ-d-yerran d nekkni. Tura, ɣas sgunfu, ha-t-a kkren-d warraw-ik, wid ara irefden asaḍef. Tirga-k, uɣalen d tilawt. Amennuɣ-ik, yiwen ur t-itettu ; taggri, ad t-tecfu fell-as. Tanemmirt i kečč i aɣ-d-isakin.

  Ali Lounis 

  
 Akka i yettxemmim Bu Tmegṛaḍ : Di tazwara amdan ad yerr Rebbi d ameḥbus-is, syin akkin ad yerr igduden d tirni d imeḥbas-is, ad yeḥbes ula d amezruy, ddin d teflest, ad yernu ad yeḥbes akk imdanen syin ad yeḥbes timura, ula d tallit ad tt-yeḥbes. Ɣer taggara ad yeḥbes amellal, amarikani, aseṭrali, asrayili neɣ arumi neɣ acinwa neɣ anelmad apakistani akken   ad t-ineɣ. Syin, mbeɛd mi ara s-yali lɣecc,  ad as-izeyyed i twaɣit: Ad iɛeddi ɣer umeḥbus-nni ad t-ineɣ. Ad d-yessemsed tisuqas-is akken ad ineɣ kra yellan : Rebbi, igduden d tirni, amezruy, ddin, taflest, imdanen d tmura. Ur yeẓri ara  dakken yal mi ara yawi tamegṛedt, ineqq imdanen d tirni. Yal mi ara mi ara yeqmeḍ yiwet n teṛwiḥt, igellu s txelqit meṛṛa. Tamsalt tcud, nemyacud way gar-aneɣ s wassaɣ n talsa i d-aɣ-yezdin, nettwacekkel way gar-aneɣ s lweḥc d tugdi yellan d aɛdawen-nneɣ. Akka i iga Bu Tmegraḍ aḥeffaḍ i d-yennulfan di lqern 21 ideg nella. Yettawi timegṛaḍ ur iḥebbes, ur iferren, tilufa-s ttnernint seg tmeẓyanin ɣer tmeqranin, seg uḥbas n umdan ɣer uḥbas n Rebbi, seg tmenɣiwt n yiwen n umdan ɣer tmenɣiwt n yimdanen meṛṛa. Yal ass ttefɣen-aɣ-d yimedyaten seg ṣṣenf-a nat Tmegraḍ:  Cuban akk ɣer Ben Laden, frurin-d akk seg uẓaṛ-is. Yal tikkelt acu ara ṭṭfen, ha d kra n tmurt n Umalu, ha d timesriffegt, ha d lqahwa neɣ axxam n umezgun neɣ d azniq. Ttṛebbin timira, rennun ssemɣayen-d ijeɛlaq di lǧetta-nsen, rennun ttceyyixen ɣef tgertilt i sen-d-yeɣlin seg yigenni, tezzi fell-asen am warkas ineṭḍen ɣef uḍar n bab-is, umbeɛd ad bdun aqmaḍ n tmegṛaḍ.  “ Tikkelt-a sawalen-as Man Haron Monis, iban-d s uɛjaṛ-is d usivi-ines ideg tjerred tmexlelt d lweswas yezgan fell-as.  Iban-d tikkelt-a  di Lusṭṛali. Taswiɛin d amdan-agi ideg azgen deg-s d bnadem, azgen-nniḍen d lbumba, yezmer ad d-ibin di Lundun, di Madrid, di Lezzayer neɣ di Tunes. Awal-is yezga d win kan i yetteffeẓ, i wumi yettɛawad, d ayen akken ur nesɛi lmeɛna i d-yeqqar. Ula d imdanen ineqq-iten mebla lmeɛna, igellu ula s yiman-is yemmuten mi ara ineɣ wid yeddren. Igellu s kra yellan: S laṣel-is, s tmurt-is, s uṛebbit iss yettamen, s twacult-is, d wayen yellan akk deg umaḍal seg wayen yessen.” D wa i d aṭṭan ameɛfun n zzman ideg d-negra. Ha kan ad d-iṣuḍ fell-aɣ, ha kan ad d-yessufeɣ tisuqas-is iss yeɣɣaz iɣẓer i yaɣ-ifeṛqen akked talsa.  Akka i yessunuɣ takerda n umaḍal i yebḍa ɣef sin n yiḥricen : Tamurt ineqqen d tmurt yettdafaɛen ɣef yiman-is. Ibeṭṭu talsa ɣef sin n yiḥricen : lǧettat akked leqyus. Qemmḍen timegṛaḍ. Ttekksen-as i yigenni itran-is akken ur nettwali rnan ḥeṛṛmen-aɣ seg ṛṛeḥma-s. D acu ihi i ilaqen ad t-yexdem yiwen akken ur t-yettḥaz waṭṭan-agi ? Ansa i d-ttefɣent tmital n Haron Monis d Ben Laden ?  Wi ten-id-yessufuɣen akka s talɣa n usaru wa deffir n wa ?  I wumi ? Amek armi yessaweḍ umdan iɣerreq iman-is di tmexlelt yecban tagi ? Amek armi yuɣal  akka ?  Akka i bɣan yiwehhabiyen, iqjan ur nesɛi imawlan. Iwehhabiyen, i d-yurwen s tuffra Daɛic uletma-s n Lqaɛida. Iwehhabiyen, imawlan n yirebraben islamawiyen yemwezzaɛen deg umaḍal. Iwehhabiyen, i  yesɛeddayen leɛnaya ɣef Boko Haram. Iwehhabiyen, aɣbalu ideg tessen wat Tmegṛaḍ. “ Mohammed Ben Abd El Wahhab ixleq-d ṣṣeḥra, ɛeddan fell-as tura wazal n sin n leqṛun. Ṣṣeḥṛa-yagi, yessawseɛ-itt, ijebd-itt ɣer yal amkan. Yehjem-d ɣef talsa s tmesrifgin-is ileḥḥun di lqaɛa, seg Baghdad Café ɣer Lindt Chocolat Café. Yuɣal Bu Tmegraḍ yella di yal amkan. Mi ara d-iban di kra n umkan, ad ineɣ syin ad yettwaneɣ ula d netta, syin ad d-yejmeɛ iman-is, ad d-yejmeɛ tiqeṭṭiḍin-is, syin ad yerr imdanen-nniḍen d tiqeṭṭiḍin am netta, umbeɛd  ad d-yuɣal akken yella”.  D lweḥc n taggara n ddunit i d-yeffɣen. D wa i d Deǧǧal Lmasiḥ iɣef d-mmeslayent ddiyanat: Mi ara qṛib ad tenger ddunit, ad d-yeffeɣ yiwen n umdan ad sen-yini i medden belli netta d nnbi d Rebbi i t-id-iceyyɛen. Aṭas n ḍḍuɛafa seg yimdanen ara t-yamnen ad ddun yid-s, ɣas ma tettbin fell-as ccama n cceṛ akked lekfeṛ yettwajerden di twenza-s. Ɣas ad yessembiwwel ddunit, ad yeqqel ad d-yas wass-is ula d netta ad yettwanɣa. Bu Tmegṛaḍ, d wa i d Lmasiḥ n Lekdeb, d cwiṭ-nni n tafat ixeddɛen uqbel ad d-yeɣli ṭṭlam.

 Messakit warrac-nni n Pakistan iṛuḥen d iseflan di 132 yid-sen.132 n tuɣac i yeggugmen i lebda.

 Kamel Daoud

 Yerra-tt-id ɣer tmaziɣt: Mokrane Chikhi

  
  Isufar 

 – 3 kgs n yirden 

 – 1 kg n lḥemmez 

 – 200 g n wudi 

 – 100 g n tamemt 

 – 3 n tɣenjawin n lqahwa n marjolaine yeẓdan

  Zzut 

 -d iden akked lḥemmez daxel ukasrun alamma uɣalen d imriwɣen. Reggit-ten sya ɣer da i wakken ur ttazlafen ara (ur reqqen ara). Syin, ẓde-ten s umehraz alamma uɣalen d awren. Tesxelḍem-ten u ad d-teffeɣ d tabsist. Am wakken tzemren ad as-ternum isafaren-nniḍen akka tura. Sefsit udi daxel n ṭawant, rnut-as tamemt alamma yuɣal d yiwen, ternum-as leḥcawec d yisufar. Ttesmiren s ufella awren-nni n yirden s ttawil kan u tkemmlem axlaḍ. Dehnem-t s uyefki, s waman neɣ s zzit ɛlaḥsab n wakken i tḥemmlem. S tezmert-nwen. 

  Daya 

  
 Gar wid iḥemmlen ad qedcen kan s tsusmi d tayri, yella Fahim Mesɛuden. Ar tura, yessuffeɣ-d ukuẓ n yidlisen i yuran s tutlayt tayemmat. Nesteqsa-t ihi ɣef wayen yura akked kra n tlufa, hatan wacu i d-yellan. Tadiwennit…

  Aɣmis n Yimaziɣen : Awal d amecṭuḥ ɣef Fahim… 

  Fahim Mesɛuden :  D amedyaz d amaru s tutlayt n teqbaylit, ɣur-s 4 n yidlisen. Sin ffɣen-d deg teẓrigin, gar-asen : ammud isefra «Tiyersi», ammud n tneqqisin/tullisin «Timsirin n ddunit». Sin nniḍen ffɣen-d s ttawil n Internet deg usmel n lulu.com. Gar-asen : Tullist «Tifukal», ungal «Anza». 

  Deg kra n wawalen, amek tettwaliḍ tira? 

 Tira d tudert. Tudert n tutlayt-nni i swayes yettaru umedyaz neɣ umaru. War tira, tameslayt ad tenser deg yilsawen n ugdud-is, ciṭuḥ ciṭuḥ alamma tenger. D tudert, daɣen, i umaru, amedyaz. Deg-s ad d-yesɛu tudert tis snat deg wayen yettaru, daɣen ad d-yessenfali iḥulfan-is, afrayen-is, tudert-is akked tudert n wayen i as-d-yezzin. Asmi ara yemmet winna akken yettarun, tira-s ad d-teqqiment d tinigit. Ayen akk yura ad yefk tudert i tsutwin i d-iteddun. 

  Seg melmi tessefruweḍ ? 

 Iziɣer-iw icudd ɣer wawal seg wasmi qqareɣ deg uɣerbaz alemmas… Ccfawat-iw ttawint-iyi ɣer temẓi-w… Syinna i d-bdiɣ ssefruyeɣ. Di tazwara ḥemmleɣ kan taɣuri n yisefra akked yiḍrisen. Zrin yiseggasen, uɣaleɣ ḥemmleɣ diɣen ad aruɣ, maca ttaruɣ isefra n wiyaḍ, am Sliman Ɛazem, Si Muhend Umḥend, Muhya… Uɣaleɣ ttɛanadeɣ-d tira-nsen deg-sen sekcameɣ-d tiktiwin-iw. Seg yimir-n, skud ttimɣureɣ ttaruɣ tiktiwin-iw, nekk. 

  Amek i d-yella usiẓreg n yidlisen-ik? 

 Ih ! Ssufɣeɣ-d yakan ammud n yisefra «Tiyersi», deg useggas n 2013, s texriḍt-inu. Rniɣ-d adlis-nniḍen deg useggas n 2014, d ammud n tneqqisin akked tullisin i yilemẓiyen, azwel-ines «Timsirin n ddunit», s ttawil n teẓrigt. Deg waṭas n tfaskiwin ideg lliɣ, senzeɣ adlis-iw s ubuddu. Aṭas n temliliyin i xedmeɣ fell-asen, anda i d-mmeslayeɣ s telqayt ɣef sin yidlisen-agi akked umecwar i d-wwiɣ deg ubrid-agi. Xas ulamma mačči aṭas n lɣaci i yettilin di temliliyin-agi, maca izen-iw iɛedda.

  Mmeslay-aneɣ-d cwiṭ ɣef wammud-nni «Tiyersi»… 

 Tiyersi, d ammud n yisefra-inu amenzu, deg-s 38 n yisefra. Ssufɣeɣ-t-id s texriḍt-iw ( Taḍsa ). Azwel-is yesɛa anamek yeffren, aṭas ur t-yegzin ara. «Tiyersi» n tegmat ara icudden imdanen, iɛeggalen n uxxam, sin yimḥemmalen, argaz d tmeṭṭut-is,… akken ur beṭṭun ara. Bniɣ-t akken tebna tudert-iw, d isefra ɣef ddunit, ɣef tmetti, ɣef tayri, ɣef tmeṭṭut, ɣef twennaḍt, ɣef ugama akked liḥala n tmurt… Gten yisental. Uriɣ ayen akk ddreɣ d wayen akk tettidir tmetti-nneɣ. Lliɣ d inigi n tallit-iw s usefru. Deg wammud-agi, llan isental i d-ijebden lmendad n kra n yiselmaden, ssawḍen sseɣrent-ten i yinelmaden-nsen deg uɣerbaz, amedya n usefru : Aseklu, Tafsut, Tisemhuyin, Tagrest, aseklu yeɣlin d udlis…. Adlis-iw wis sin, deg-s 10 n tneqqisin akked 10 n tullisin. Ula deg wadlis-agi wis sin, aṭas n yiḍrisen i d-ijebden allen n yiselmaden. Yella yiwen deg-sen yezmer ad d-yeddu deg wahil-agi amaynut n 2017 i d-tettheggi tneɣlat n ttrebga n tmurt-nneɣ.

  Ad d-nuɣal ɣer teẓrigin. Temmugreḍ-d uguren deg tid n tmurt neɣ ala? 

 Asiẓreg, fiḥel ma ɣzeɣ deg wawal, d ugur amqerrḥan. Imaẓragen n wass-a, ssuturen-d idrimen akken ad as-d-ssufɣen adlis-is i win yettarun. Win yettarun, ahat, ur yettizmir ara ad yettxelliṣ kan akken ad d-ffɣen yidlisen-is. Ammud-iw amenzu, ssufɣeɣ-t-id s yidrimen-iw, senzeɣ-t s ufus-iw. Adlis-iw wis sin, yeffeɣ-d di teẓrigin n tmurt n Fransa, SEFRABER, amsiẓreg yeǧǧa-iyi-d 40 n yidlisen senzeɣ-ten deg yiwet n temlilit. Seg wass-nni ar ass-a, ur iban rriq-is, mazal ur d-yeffiɣ ara dagi di tmurt. Aṭas n yiselmaden i yi-t-id-yessuturen, maca ulac-it ar ass-a di ssuq. Ttaruɣ-as i umsiẓreg ɣef waya akken ad t-id-nessufeɣ, maca yal tikkelt d acu n sebba ara yi-d-yaf. Sin n yiseggasen-aya tura adlis-iw ulac-it di ssuq n tmurt-nneɣ! Akken yexdem umaru yeɛweq. Meɛna, ulamma qqareɣ-d akka, llant kra n teẓrigin, am texlalt s daxel n walim, ttakent azal i tira n teqbaylit… 

  D acu tessarameḍ ad tgeḍ deg yimal iqerben? 

 Iṣenfaren qqwan di yal d aḥric, amek ara d-ffɣen wiss ? Ayen iwejden akka tura : tullist azwel-is «Tifukal», ungal azwel-is : «Anza». Ammud n temɛayin i yinelmaden, azwel-is «Iziran n temẓi». Ammud n wuraren i yinelmaden , azwel-ines «Urar s teqbaylit». Ammud n yisefra, azwel-is «Taḍeṛyist n wul». Ayen ttheggiɣ akka tura : tasfiflt yunaɣen (une bande dessinée), azwel-ines «Aseklu». Ammud n wuraren i yinelmaden aḥric wis sin. Ammud n yisefra n tlawin n At zik n taddart, anadi d usehbiber ɣef tgemmi n taddart. Ma d asufeɣ ur ẓriɣ amek ara d-ffɣen yiwwas ?! Ahat ineggura-agi, ad ten-id-nessufeɣ s yisem n tiddukla n taddart yakan. «Tifukal» d «Anza», ssufɣeɣ-ten-id ussan-agi iɛeddan s ttawil n Internet deg usmel n lulu.com. ttxemmimeɣ ula d wiyaḍ-agi ? ad ten-rnuɣ kan dinna.

  Tanemmirt ɣef tririyin. Awal-ik n useqqef? 

 Ad ak-snemreɣ kečč i d-yerran awellih-ik i ɣur-i akked leqdic-iw. Afud igerrzen ula i kečč deg wayen akk tettaruḍ i lmend n teqbaylit. 

<p style="text-align: right;"> Yesteqsa-t : Mhenni Khalifi 

  
 Tala Athmane gar tudrin timeqranin n tɣiwant n Tizi Uzzu. Tezga-d ɣer usamar-is, tebɛed fell-as s wazal n 15 n kilumitr. Tesɛa tilisa akked tɣiwant n Ait Aissa Mimoun ɣer umalu, asif n Sebaou ɣer unẓul, ma deg ugafa, ad naf Taɣiwant n Ouaguenoun. Xas ulamma akal n taddart-agi yenṭeḍ ɣer tɣiwanin n Ait Aissa Mimoun d Ouaguenoun, meɛna taddart tetabaɛ taɣiwant n Tizi Uzzu imi s lgirra-nni i teqqen ɣer uḍwar n Isyakhen Umeddour i yellan deg tɣiwant n Tizi Uzzu. Dɣa, tkemmel kan akken.

  Takerḍa n Tala Athmane 

 Zedɣen deg taddart n Tala Athmane ugar n 9000 n yimezdaɣ. Tettwassen aṭas, tineggura-a, s leswaq-is : ama d win n lǧemla neɣ win n lǧemɛa i d-yezgan berra n taddart deg umekkan iwumi qqaren Lbur n Wadda neɣ Agni n Tigit. Llant deg-s tlata n tliwa : Tala n wadda, lɛinṣer aqdim d lɛinṣer ajdid. Am wakken llan aṭas n yiɣbula iwumi qqaren tiɛwinin. Deg 25 yulyu 2015, bnan-as tala i Matoub deg taddart. Llan s umata, tlata n yiḍwaren n tnezduɣt : Tazmalt n wadda, taddart ufella akked Lexmis alemmas. Taggar-a, yerna-d Yiɣil Ufella. 

 Tella zik,taddart n Tala Athmane d amedya i tudrin n tmurt n leqbayel seg wakken teṭṭef deg wansayen-is akked tneṣlit-is. Ɣef wakken i aɣ-d-nnan ula d Si Muḥend U Mḥend icekker-itt-id deg yiwen usefru imi ala deg Tala Athmane i t-kubren akken ilaq asmi i d-iɛedda syin. Yekka-d seg Tamda d abrid ɣer Yisyakhen. Asefru-a, mazal deg yimawen n yimezdaɣ. Ha-t-an amek i as-yeqqar :

 <em> Ɛeddaɣ-d deg yiwen ubilaj messus, </em>

 <em> Yezzi-as kalitus, </em>

 <em> Winna, qqaren-as Tamda. </em>

 <em> Lmakla-nsen d akermus, </em>

 <em> D aseqcer s ufus, </em>

 <em> Laẓ dinna i yesqaqa. </em>

 <em> Lxetyar ɣef lxetyar, d Tala Athmane, </em>

 <em> ṭṭɛam-nsen d aḥlawan,  </em>

 <em> s wudi i yeddahan. </em>

 <em> Mačči am Wat Yisyaxen, </em>

 <em> S lqahwa i ɛerḍen, </em>

 <em> Ziɣ yella inebgi n waman. </em>

 Tala Athmane d yiwet n taddart i yesɛan ttawilat atraren n tudert : ɣur-s aman deg yiḍ deg wass, lgaz deg yixxamen, amekkan n usejji, lbusṭa, sin yiɣerbazen, iberdan akken llan ttwaxedmen…atg

  Isem n Tala Athmane 

 Isem-agi, mazal ur yefri ara s ttbut imi d wal uddis yeqnen ɣer tala. Ihi, tala-agi, yal turda d acu i d-teqqar. Tamezwarut, tenna-d : asmi teḥkem Taɛbiṭ leɛrac (d tameṭṭut seg tama-agi n Tamda, mazal ar ass-a amekkan qqaren-as ‘’Tamda n Teɛbiṭ), tenfa sin warraw-is imi cḍen mliḥ. Zik, ulac leḥbas, ulac creɛ, yella kan creɛ n yimdanen. Ihi, i wakken ad xelṣen tucḍa-nsen, ilaq fell-asen ad xemden ayen seg wayeg ara sfaydin akk medden. Ihi, teḍleb, ɣef wakken i d-nnan, ad d-yaf yal yiwen deg-sen tala. Amezwaru i d-yufa tala, isem-is Athmane, dɣa, semman-as Tala Athmane. Syin, yufa-d winna-nniḍen tala daɣen, semman-as ɣef yisem-is : Tala Amara.

 Turda tis snat d akken tala-agi, bnan-tt Yiṭerkiyen, semman-as fell-asen. Acu kan, yella wayen-nniḍen i d-icudden ɣur-s. Xas ulamma taddart-agi qqaren-as Tala Athmane, meɛna tala-nni, qqaren-as, daɣen, lɛinṣer n Sidi Sɛid Uṭaleb mačči tala n Yiṭerkiyen neɣ n Ɛetman.

 Ɣef wakken i d-qqaren deg tmacahut (le mythe), d Sidi Sɛid Uṭaleb i d-yufan aman-nni. Yewwet taɛekkazt deg lqaɛa, neggzen-d waman, dɣa, yenna-asen ad bnun tala dinna. Ar tura, mazal llan wid yettamnen s wanect-a, xas akken ɛawden i tala-agi u iban-d ansi i d-kkan waman-is. Wwin-ten-id seg yiwen umekkan aɛlayan iwumi qqaren ‘’Alma n Lbir’’ i ibeɛden s wazal n 2 n kilumitr. Wwin-ten-id s terga n yiqermuden ddaw n lqaɛa. 

  Imezwura ɣer taddart-agi 

 Amur ameqqran n yimezdaɣ, kan-d seg Wat Wagennun xas ulamma llan wid i d-yekkan seg yal tama n tmurt n leqbayel. Llan wid i d-yusan xeddmen akal, llan wid-nniḍen usan-d deg leɛnaya n wiyaḍ. Tiwaculin timezwura, zemrent ad ilint d tiwaculin n Oukidja, Toumi, Moula akked wid ukked cerken aẓar…ɣef wakken i aɣ-d-nnan yimɣaren.

  Amezruy d tmetti  

 Win yebɣan ad yesserfu imezdaɣ n Tala Athmane, ad asen-yini : ‘’Tala Athmane yexla usagem’’. Ansi i d-yekka uɛayer-agi ? Nnan-d : ‘’truḥ yiwet n tmeṭṭut ad d-tagem s usagem deg tala. Asagem-nni ur yesɛi ara aɣummu. Ihi, iṣuḍ-d waḍu, axenfuc n usagem-nni yerra-d ṣṣut n ubeḥri u yexleq-d yiwen uẓawan yessewḥacen. Syin, tekker tmeṭṭut tageswaḥt, tuɣal-d s tazla s axxam, tsekker ahraḥu. Lexbar yuzzel deg taddart, ṭṭfen-tt akken ma llan i trewla, nwan tenger ddunit neɣ ẓedmen-d fell-asen yiwaɣzniwen. Seg yimir-nni i ṭṭfen aleqqeb-agi ‘’Tala Athamne yexla usagem’’. 

  Deg Tala Athmane, nezmer ad d-nader, diɣ, ciṭ seg umezruy-is yebnan ɣef yimekwan. 

 a) Timeqbert n Uṭerki.: D timeqbert anda meḍlen yiṭerkiyen kan weḥd-sen. Taqsiṭ-nsen, ḥekkun-tt-id akka. Zik asmi ttawin Yiṭerkiyen asɣar ɣer Lezzayer tamanaɣt, ttɛeddayen sya. Asɣar-nni, ttawin-t-id seg Yiɛekkuren. Acu kan leɛrac n tama-nni, ṭṭalaben deg Yiṭerkiyen i wakken ad t-xelṣen. Ihi, kkren Yiṭerkiyen u nudan ɣef tjeɛɛal. Ufan-d afus ɣer yiwen yimḍebber n lɛerc. Yefka-asen mmi-s ad yili yid-sen u ad as-fken ciɛa, netta ad ten-yeǧǧ ad ttɛeddayen mebla ma xelsen. Tedda teswiɛt armi i as-t-id-nɣan. Syin, yuɣal ɣer tid-is u yugi-asen ad ɛeddin mebla ma xelsen. Ihi, usan-d Yiṭerkiyen s lɛesker seg Lezzayer i wakken ad awin s ddreɛ asɣar, qublen-ten Wat lɛerc-nni. Iṭerkiyen, wwḍen-d ɣer Tala Athmane, lɛerc-nni leḥqen-d ɣer Tirect deg Tamda. Mmesterḍaqen gar-asen s lebɛid( azal n 3 n kilumitr). Syin Iṭerkiyen-nni yemmuten, meḍlen-ten deg umekkan iwumi qqaren akka tura Timeqbert Uṭerki. 

 b) Timeqbert n Wanza. : Ula d tamsalt-a, teqqen ɣer Yiṭerkiyen. Ḍelben Yiṭerkiyen deg yiwen uxxam i wakken ad asen-d-sewwen iyuẓaḍ. Mi wwan, usan-d ad ten-awin, acu txuṣ yiwet n tqeṣbuḍt n uyaziḍ. Zeɛfen Yiṭerkiyen, u nudan anda-t akka wagi i ixussen. Neṭṭqen Wat uxxam, nnan-asen d akken d agrud-agi ameẓyan i tt-yeččan imi yesqeḍ. Kkren celxen aqcic-nni. Kra n wussan kan, yerra-d jeddi-s ttar u yenɣa Aṭerki-nni, meɛna zzin-d fell-asen, snegren tawacult-nni. Seg wass-nni, semman i umekkan anda meḍlen ‘’Anza’’ imi yal aseggas ad d-suɣen ddaw n yiẓekwan, akken i tt-id-ḥekkun yimezwura. 

 c) Targa n Tburqact : D amekkan anda yemzel yiwen i wumi qqaren Bourkache. Wagi n tama-nni n Wagennun. Ttalasen-as-tt, u ttɛassan-t. Armi d yiwen wass, tebɛen-t-id armi d Tala Athmane, ṭṭfen-t din u nɣan-t, dɣa, semman i umekkan-nni ‘’Targa n Tburqact’’.

 Aya, zik-nni. Ma d tura, d acu yellan ? Deg yiseggasen-nni n 80, bnan ixxamen (une cité) deg umekkan i wumi qqaren Lexmis Alemmas. Wwin-d amur ameqqran n wid yettutlayen taɛrabt (iɛerbawalen). Lmeqsud n udabu, imir-nni, ad yerr imezdaɣ n taddart ad ttmeslayen s taɛrabt. Acu kan, yeḍra wayen-nniḍen : kkren-d warraw n yiɛerbawalen-nni (les arabophones), ttmeslayen akk taqbaylit. Uɣalen am nutni am Wat n taddart n zik, kif-kif-iten. Taggara-a, tella-d aṭas n nnesba gar-asen. 

 Ass am wass-a, Tala Athmane, tezmer tettwassen s wayen-nniḍen, meɛna win yebɣan ad iẓer tidet, ad yaf d akken, tella taddart n Tala Athmane, tella la zone n Tala Athmane i wumi qqaren kan, daɣen, Tala Athmane i yefɣen s waṭas ɣef taddart. Tagi, tella deg umedya : ‘’yegla uzegzaw s uquran!’’

 Ar tura, mazal At taddart ṭṭfen deg tmeslayt-nsen u deg tjaddit-nsen : ula d ccix n lǧameɛ ilaq ad yili d Aqbayli yerna yezweǧ ma yebɣa ad iceyyex deg taddart. Zik, d taddart i ibennun ixxamen i yimeɣban. Xeddmen snat n tikal timecreṭ deg useggas ; sya ɣer da d ticemlit. 

<p style="text-align: right;"> yettkemmil deg usebtar 13…. 

  
 Zik-nni, tella yiwet n tyaziḍt tettidir nettat d warraw-is deg yiwet n taddart deg telwit. Ɣur-s mraw n yigdaḍ, tẓa deg-sen kif-kif-iten deg ssifa, d imellalen akk, ma d wis mraw yemgarrad ɣef yimezwura, mačči d amellal am nutni, netta d azeggaɣ am tfelfelt . Ɣef waya i t-ɣunzan watmaten-is deg uxxam akked tizyiwin-is deg berra. Ur t-ttaǧǧan ara ad yurar yid-sen, yerna ttaḍsan fell-as. Akka i as-xeddmen seg mi ara d-yali wass alamma yeɣli yiṭij. Ttɛayaren-t : Tifelfelt tazeggaɣt… tifelfelt taqerḥant… Agdiḍ azeggaɣ meskin, yettarra kan ɣer wul-is, seg mi ara d-yekker yekres unyir-is, yezga d uḥzin kra yekka wass, ur yessin la taḍsa la anecraḥ. Yiwen wass, tekker-d yemma-s tanezzayt am wakken tuɣ tannumi teḥseb tarwa-s, tufa tẓa n yifrax imellalen, wis mraw, azeggaɣ-nni ulac-it. Tessawel, tessawel, tuzzel ɣef uyeffus, tuzzel ɣef uzelmeḍ , amzun yeffeɣ-itt laɛqel, maca yiwen ur as-d-yerri awal. Teqqim ɣef umnar n tewwurt tettru, tkemmel aḥluli i tasa-s. Afrux azeggaɣ mi iwala yiwen ur t-iḥemmel, dɣa yehmel yerra ɣef uqerruy-is.Yerwel ɣef uxxam-nsen, yeǧǧa ɣer deffir atmaten-is i as-yerran ddunit-is d taberkant. Iteddu, iteddu, ur yeẓri anda ara t-awin yisurifen-is armi d-yeɣli yiḍ. Dɣa yufa-d iman-is deg tlemmast n yiwet n teẓgi yebrebren. Isekla-ines, seg wakken ɣezzifit, ma teṭṭaleḍ taqacuct-nsen ad ak-teɣli tcacict. Yal afurk ɣef gma-s yeẓḍa, tafat n wass ur tettaf s wansi ara d-tɛeddi, ad as-tiniḍ d iḍ ama d tanezzayt ama d tameddit. Yuɣal ufrux azeggaɣ amecṭuḥ meskin yugad. Yugad ad d-yemmager uccen ad t-isebleɛ am yiwet n tleqqimt. Ibedd deffir n yiwet n tẓebbujt, netta ittergigi am usaflaw, mačči seg usemmiḍ acku deg unebdu i yella, maca seg tugdi. Yeqmec kra allen-is, yuɣal yeldi-tent-id. Mi yeṭṭal s igenni, iwala yewwet-d tikkelt yiwen uzenẓar n lberq. Tafat-is terra tiẓgi-nni merra amzun d ass. Sdat-s tbedd-d yiwet n tmeṭṭut yettqudduren deg sser, telsa-d talaba tamellalt, imi-s i d-yesskanayen aseḍsu amellal, yugi ad yeḥbes seg ucmumeḥ. Tenṭeq ɣer ufrux azeggaɣ tenna-as : « D acu i txeddmeḍ iman-ik deg tlemmast n teẓgi ɣef leṭnac n yiḍ » ? Afrux amecṭuḥ ur nugid, yeffeɣ-d seg udhac-nni amezwaru mi i tt-iwala maca yeqqim yeggugem, awal ur t-id-yuli. Ur ttagad, ur tufiḍ d acu ara k-xedmeɣ, ala ayen yelhan, ẓriɣ d acu i k-yuɣen, ẓriɣ acimi i d-trewleḍ ɣef twacult-ik, ẓriɣ d acu i k-xeddmen watmaten-ik. Tameṭṭut-a teḥṣa merra s wannect-a acku, ziɣen d tawkilt n teẓgi, issken-akk Rebbi Tenna-as : Kkes aɣilif kra n wayen ḍsan fell-ak wayetma-k d wiyaḍ ad k-tekkseɣ tura kan, dɣa ma tebɣiḍ ad k-rreɣ tifeḍ akk igdaḍ yellan deg ddunit merra.

  Tettkemmil… Seg tgemmi taqbaylit 

  
 Ass n arim iɛeddan, 20 deg unbir, kkren yijajiḥen n tmes deg yiwet n tnezduɣt deg tɣiwant n Bgayet, deg umḍiq iwumi ssawalen “Asɣar imqeddes”. Nezmer ad d-nini lemmer mačči d irgazen n usellek n Uḥuddu aɣarim (Protection Civile) n Bgayet, tili tuɣal lbaṭima ideg tella merra-s d iɣiɣden deg kra n temrac kan. Tendeh tmes-a tazwara deg yiwet n texxamt, syin tedreɛ ɣer snat n texxamin-nniḍen d tin n tarda. Dɣa, s 3 n yikumyan n undar i d-wwin, akamyun n sellum d 2 n tkerrusin n usaɛef, ssawḍen yirgazen n usellek ad ssensen s tazzla abelbul n tmes-nni i d-igan ayendin n txessarin deg dduzan, ɣef wakken i d-yenna wulɣu i aɣ-d-yewwḍen. Ugar n waya, yettunefk ufus n tallelt i 4 n yimdanen i yettwaḥuzan deg tnefsit seg wayen i d-yeḍran.

  M. K. 

  
 Tadamsa n tmurt n leqbayel tcud aṭas γer lγella n uzemmur, γef aya Tiddukla Tadelsant Tawwurt n At γebri n taddart tawwurt, s lemεawna n tesqamut n taddart-agi d tγiwant n Yifiγa, ad d-sudsen tazrigt tis 03 n tmeγra n uzemmur ara yebdun ass n 26 almi d 27 furar deg aggur ideg nella γef teγzi n 02 n wussan. Tamesbanit-agi tadelsant ad tt-id-yesdari uγarbaz amezwaru n taddart n tawwurt, anda ara ttekkin azal n 20 n yemzikniyenara ara d-yasen si temnaḍin yemgaraden n lwilaya n Tizi-Wezzu d lwilayat niḍen am Tubiret d Bgayet. Ahil id-heggan γef demma n waya d amerkanti yerna d amesbaγur, timzikniyin n zzit uzemmur s leṣnaf-is yemgaraden, timliliyin d isaragen anda ara ad-meslayen imusnawen deg uḥric n tfellaḥt γef azal yesεa uzemmur di temnaḍt leqbayel d wamek ara d-yilli uḥareb fell-as akken ad-teqqim d lγella n lebda, d temzikniyin niḍen n lḥirfat ufus, am talaxt, aẓeṭṭa, d wayen icuden γer useḥbiber γef twenaḍt. Tameddit n wass n 27 furar, d tagara n tezrigt tis 03 n tfaska uzemmur ara yekfun s yiwet n tmeγra meqren. Iswi n tfaska-agi d tikci n tebγest d wafud i wuẓẓu n uzemmur akken ad-yenarni yedles n teqbaylit, d tikci n wazal i tgemi. Akken tella d tagnit yelhan i yemdanen akken ad-sεun tamuγli yelhan γef lγella n uzemmur d uḥareb fell-as. Leqdic d win iεeddan di tegnatin yelhan nezzah.

<p style="text-align: right;"> Islam Bessaci 

  
 Ass-nni n ssebt i tekfa temsizzel taɣelnawt n ccna amaziɣ i d-thegga tiddukla tadelsant ‘’Tarwa n Gaya’’ n taddart n Redjaouna, taɣiwant n tizi Uzzu. Teḍra-d temsizzelt-agi deg uxxam n yidles Mulud Mɛemmeri, deg temdint n Tizi Uzzu. Timlilit i yellan, tikkelt-a, d tajmilt i ucennay Brahim Izri, yemmuten ass n 03 yennayer 2005 deg tmurt n Fransa. Deg temsizzelt-a, ufrarent-d snat n trebbuyaɛ n ccna( yiwet n tmurt n leqbayel, tayeḍ n yicawiyen) akked yiwen n ucennay atergi. Tadwilt-a, i d-ijemɛen yal ṣsenf n ccna n tmurt n Lezzayer : aqbayli, acawi, atergi, atg, tella-d s lmendad n Usqamu aɣerfan n twilayt ,Tanmehla n yidles n Tizi Uzzu akked tɣiwant n temdint n Tizi Uzzu . Deg wahil i d-yellan ɣef teɣzi n 4 n wussan, ad naf tugniwin akked yimagraden i d-yemmalen amecwar n unaẓur Brahim izri, asarag i d-yewwi mmi-sYani akked yimeddukal n baba-s, yecban Dda Bous, Nassima Chilaoui n Beurs FM, Farid Galaxie n Télévion Berbère…d wiyaḍ. Am wakken i d-tella tirza ɣer uẓekka n Brahim Izri i yellan deg Zzawiya n jeddi-s Lḥaǧ Belqasem, ass-nni n lexmis iɛeddan. 

<p style="text-align: right;"> H.M 

  
 Yemmut umeγmas-nniḍen n tmaziγt. Meεna akken yebγu yili lḥal, mi ara yili yiwen yağğa-d ayen ara t-id-yesmektayen, xas ulamma d ayen γef wacu mgaradent tmuγliwin, am wakken yettidir i lebda imi yal tikelt ad t-id-ttawin medden deg umedya. Mass Lahcene BAHBOUH, yefka tudert-is i tmaziγt : d lḥebs i d anagi fell-as ; mi akken i qerriḥ diddi, i yella d aqerru n tmacint yezzuγuren tamagit, yerna di lγar n tuccent, di Lezzayer tamaneγt. Yal awal n teqbaylit i d-yessufeγ yimi-s, yečča abeqqa fell-as sγur srabes n laman n lweqt-nni. ‘’Yal mi ara yi-wwten, ttxemmimeγ kan ad d-rreγ ttar.’’ I d-yenna deg wawal-is. Seg Ugraw n Yimaziγen (Académie Berbère) armi d lḥebs Lambèse, Lahcene BAHBOUH, ur yeḥbis ara deg unadi γef tmaziγt. Akka, dγa, i d-yessufeγ yiwet n tjerrumt i tmaziγt xas ulamma ulac anwi i tt-irefden. Mass Bahbouh, ilul ass n 16 deg unbir 1946 deg tama n Uzeffun. Mi nγan baba-s di lgirra-nni, wwin-t imawlan-is netta d watmaten-is γer Lezzayer tamaneγt ; Yeγra ayen yeγra, syin yekcem deg unnar-agi n umennuγ γef tmaziγt.  Ahcene Cherifi, yiwen ukked i d-yelḥa amecwar, yenna-d fell-as :’’  mlaleγ Lahcene Bahbouh, nexleq-d tuddsa-nniḍen iwumi nsemma : « ADEF : Afus Deg (u)Fus » ; netta yewwi-d imeddukal-is, nekk wwiγ-d wid-iw. Nemlal nwala iswan d ttawilat ilaqen. Nenna-as tamaziγt ad tt-id-nawi s leslaḥ, d taswiεt i yettuḥettmen akka, d nettat ara yilin d tameslayt tamezwarut tunṣibt di Lezzayer, syin taεrabt d tameslayt taberranit tamezwarut ma d tarumit d tameslayt taberranit tis snat ; akka i d-yenna umezruy.    Nqeddec, nesεa tasγunt dγa nsemma-as ‘’Adef’’ nxeddem-itt tikwal s ufus deg uxxam n Bahbouh. Acu kan tella yiwet n temsalt i aγ-iqerḥen mliḥ imir, d mi akken wwin snat n teḥdayin d uqcic γer lḥebs sεeddan-d 8 wagguren di Lherrac axaṭer ufan γur-sen agemmay n tmaziγt. Nḥulfa rẓan lḥerma-nneγ. Nennejma&amp;epsilon,; nenna-as anda nufa ağadermi neγ apolis ad as-nekkes leslaḥ-is, ad nruḥ γer lḥebs n Lḥerrac ad ten-id-nessufeγ. Nuγal nxemmem, dγa nebra i ṭṭbel, neẓra d acu ara aγ-yerğun. Fγen-d deg unbir 1975. Ma γef wayen yeεnan lbumbat-nni,  asmi iruḥ Smail Medjber γer Fransa iwakken ad idawi, mi yewweḍ γer Paris yerra γer ugraw n Yimaziγen, yenna-as i Bessaoud Mohand Arab d nekk i d-ceyyεen di tmurt ad iliγ d imḍebber-nsen. Bessaoud Mohand Arab ur t-yumin ara imi ur as-yefki ara ttbut n wayen d-yenna. Smail Medjber yella yettaru-yi-d, mačči i nekk srid, i yimawlan-is syin ad iyi-tt-id-fken. Yiwen wass yenna-yi-d : « Neεya di ccna, tura ad nεeddi γer cḍeḥ… » netta ziγ asmi ur t-iqbil ara Bessaoud, yeṭṭef-it Slimane Azem, yewwi-t γer tuddsa-nniḍen ; ayen ara d-nniγ tura est terrible, yewwi-t γer tuddsa iwumi qqaren « SOA : Soldats de l’opposition algérienne » wali tura ma tqelbeḍ isekkilen ad d-teffeγ ‘’OAS’’. Ihi ‘’SOA’’ yella γef uqerruis Mouloud Kaouane, d yiwen i yesṭaxer FLN u yeḥkem fell-as s lmut, tuddsa-agi n yiḥerkiyen ; nniγ-t-id wa ad t-qableγ. Lemmer ufiγ ad smeγreγ ccan n Slimane Azem, acu kan llah γaleb d wa i d amezruy ! llan ttheggayen-d ’’tuγalin’’ γer Lezzayer. Yessekcem-aγ Smail Medjber daxel ur neẓri, ur neεlim s waya armi nekcem γer lḥebs…  

<p style="text-align: right;">Hocine.M

  
 Ass n sem 23 deg duğember 2016, yella-d usmekti n umğahed ameqqran Hocine Ait Ahmed deg taddart-is At Hmed deg tɣiwant n At Yahia deg Michelet. Sersen ijeğğigen ɣef uzekka-s anida yenṭel deg tqubet n xali-s Ccix Mohend ou Lhocine. Ussan-d iɛeggalen n ukabar n FFS acku asmi yedder d netta i d aqerru ɣef ukabar-agi. Yexdem aṭas i tmurt n Lezzayer akken ad d-tawi tilelli, akken ad nessuffeɣ acengu amesbaṭli i aɣ-yeččan. Yexdem Ait AHmed akken agdud azzayri ad yidir deg talwit. Dda Lhocine, ur yelli ara seg wid yettzuxun, iḥemmel akk medden ,ur yelli ara seg wid yekkaten aɣyul ddarayen taberda. Iḥemmel tamurt-is mebla. Yekkat ɣef yizerfan n umdan, ɣef yidles akked tutlayt n tmaziɣt. Iḥemmel tadukli , d argaz azeddgan, yeɣra aṭas yesselmed ula deg tmura n berra. Xas yella acḥal deg lɣerba, maca ul-is d wallaɣ-is deg tmurt-is. D netta ur nebɣi ara ad yili d aselway n tegduda . Aṭas i d-yusan ɣer uzekka-s seg ukkuz n tɣemmar n ddunit. Yemmuger-iten mmi-s Jugurtha. Deg tama, yeḥzen ɣef lmut n baba-s , seg tama-nniḍen, yefraḥ imi iwala d acu n yiseɣ ila baba-s d wazal-is. Dda Lhocine Ait Hmed, ilul-d d argaz, yedder d argaz, yemmut d argaz , imi d win ur nettzuxu ara. Ula d tanṭelt-is yesḥarem ad yenṭel deg taddart-is aɛzizen, ad fell-as yeɛfu Rebbi. ‘’Awah, awah a Lezzayer, ruḥen-am yirgazen ur nuklal’’. I usmekti, iɛeggalen n FFS ad xedmen asebdad n Dda Lhocine Ait Ahmed deg temdint n Tizi Uzzu. Ayagi drus, ayen i as-xedmen drus.

<p style="text-align: right;"> Zakia Ben yahia  

  
 Yeffeɣ-d ussan iɛeddan wammud n tullisin s uzwel « Nna Geltum », ɣer teẓrigin Tira. Ammud-a i yura mass Mhenni Xalifi, d win i yettawin sḍis n tullisin: Nna Geltum, Tafrara tamenzut, Tiṭ n usirem, Tuɣalin, Tawenza akked Imejɛuren n wakal. Ad tent-naf yal yiwet s ccbaḥa i tekseb d usentel iɣef i tt-yura umaru. 

 Tullist tamezwarut « Nna Geltum », tḥekku-d ɣef wudem n yiwet n temɣart umu yerra umeskar tajmilt. Nezmer ad naf deg-s iḥulfan, asekfel n kra n wansayen n yizwawen d umeslay daɣen ɣef wayen i yerzan taɣara n tudert deg yiwet tallit. « Tafrara tamenzut », ad d-yemlil deg-s yimeɣri akked yiwen n usentel d amaynut n tfelsafit ideg i d-yettwasbedd umdan d wamek i d-yufa iman-is deg ddunit, lwaḥi d tudert i yebnan argaz d tmeṭṭut. 

 Dɣa kra win ara tt-yeɣren, ad yettak i yiman-is isteqsiyen ɣef kra n tlufa wiss ad d-yesɛu tiririyin i yettnadi. « Tiṭ n usirem », d udem nniḍen swayes ahat yeɛreḍ umeskar ad yesseqdec kra n timmeɣnest d umennuɣ ɣef tmagit. Imi deg-s ad d-nemmekti xersum kra n yisatalen (contexts) n umezruy n yimaziɣen d wamek ḍerrunt deg kra n tlufa seg zzman aqbur. « Tuɣalin », d ssenf nniḍen n tullisin i iḥemmel yiwen ad iɣer, ladɣa imi tebna s yiwen n uɣanib n yiḥulfan akked tmelsa (innocence). Imi seg tazwara-ines ɣer taggara-s, yella deg-s wayen i yettaǧǧan yiwen yeɣɣar war ma itekkes-d allen-is, ladɣa imi tigzi d tin isehlen almi d iswi aneggaru. Ur temgerrad tullist « Tawenza » ɣef tiyaḍ seg tama n tezmert n usentel, ɣas ma yella yal yiwet s wayla-s. Lameɛna tessenɛat-d kra n teqsiḍin n umezruy i ur nebɛid, d tuɛert n kra n tɣawsiwin ɣef twacult. 

 Ma d tullist taneggarut “Imejɛuren n wakal, ad nɣer deg-s amek yezla umdan i yimenzayen n tudert, isebbel talsawit d tegmat ɣef yisergal n uɛuffu d tismin. Yuɣ lḥal ammud-agi « Nna Geltum », d adlis wis kraḍ i d-yesseẓreg umaru-amedyaz Mhenni Xalifi. Niqal yessufeɣ-d yakan deg usseggas n 2014 ammud n tmedyezt umi yefka azwel « Nnehda n uḥulfu ». Yerna yessufeɣ-d deg yiwen n useggas ungal umi isemma « Asdawan ». Ɣas yesɛa umaru tirmit deg umaḍal n tira d wawal ijerrden, yettraǧu kan s ccuq tamuɣli n yimeɣri i usenqeḍ. Nessaram-as afud igerrzen!

<p style="text-align: right;"> Kaysa Khalifi 

  
 Ass-nni n 27 yulyu 2016, ɣef tesɛa n yiḍ, yiwen ugraw n yinelmaden n uɣerbaz alemmas Lɛerbi At Ɛmer ɛawzen I wakken ad lemden kra si tussna n tasnaggurt (Astronomie) asentel-ines « Itran n yid ». Leqdic usnan iwumi stebɛen tira n tenfalit s tmaziɣt ɣef temlilit-agi-nsen. Leqdic-agi, iḍra-d s tallelt n uɣerbaz Lɛerbi At ɛmer n At Yanni akked tiddukla n tussna « Ilmeẓyen n Tmussni » n Tizi Uzzu d ufus i d-terna tnemhalt n yilmeẓyen d waddal n Tizi Uzzu. Llan deg leqdic-agi 23 n yinelmaden. Lḥan seg uɣerbaz alemmas armi d taddart n Tewrirt Mimun nutni d Mass Ɛadel Arezqi d umusnaw Mass Buɛlam Ḥaǧer i wakken ad ẓren s tiṭ yeṭṭurcen leṣnaf d yismawen n yitran iččuren igenni. Tamsirt-nsen ɣef tesnaggurt, tebda ɣef tẓa d uzgen n yiḍ (21h30). Mass Ḥaǧer issefhem-asen-d aṭas n tɣawsiwin ɣef umeɣrad (univers), irra-d ɣef yakk isteqsiyen n yinelmaden. Walan agensatriw (planète) Saturne s wallal Télescope i d-yesseqqraben tamuɣli. Ifreq-d Mass Ḥaǧer i yinelmaden takerḍa (la carte) n yitran i yettwaxedmen di Fransa. Tamsirt-nni tekfa ɣef ṭnac d snat tmerwin n yiḍ (00h20). Am waken i d-llant i lmendad n usuddes n temlilit-agi tnelmadin Urak Lameyya d Daḥlal Canez. Inelmaden-nni s leferḥ i kecmen s ixxamen-nsen imi lemden-d ayen din n tɣawsiwin ɣef tussna n umaɣrad.

<p style="text-align: right;"> Dahlal Chanez 

  
 Tura akken nettwali, yettimɣur umaḍal n tira-nneɣ, seg useggas i wayeḍ simmal ččarayent temkariḍiwin, ttnernayen-d yizwal d imaynuten deg tal tawsit n tsekla. Aya d ayen igerrzen s waṭas, d ayen i d-yesbeyyinen dakken amaru yeṭṭef abrid-is srid ɣer tansa i yessen. D ayen i d-yettawin daɣen aneɣmis (information) amaynut, i d-yeqqaren atan tutlayt n Lmulud At Mɛemmer tettceɛcic, tettfeǧǧiǧ. Maca ugur mačči da, deg tama nniḍen seg wansi werǧin yella-d ucettki; tin n yimeɣri. Ih, ugur tura yekka-d sɣur yimeɣri, ma d acettki iban ɣur wanwa i as-nsell; ɣur umaru. 

  Anda-tt twizi-nni i ubaɣur n tutlayt? 

 Segmi inuḥ umaḍal uhlis n internet, ddeqs n yimeɣriyen imekdiyen i ttuɣ ɣɣaren ayen i d-yennulfan deg ukaɣeḍ, i uɣalen ɣer tɣuri n yidlisen deg teẓrigt taliktrunant am PDF, war ma ḥezzben i ugemmuḍ ara d-yekken seg tannumi tamaynut. D ayen dɣa i yettaǧǧan kra n tektabt tamaynut i d-yeffɣen tettɣima kan i takka, tettwanas udur deg tnedlisin deg teɣzi n yiseggasen. 

  Zemrent tdukkliwin ad gent kra.  

 Segmi i d-yennulfa uɣilif-a i yesdbedben tikli deg ulzuz n tfarest (production) taseklant, tuɣal taluft, am ɣas ini yettunefk-as uẓuɣɣer, skud ula d kra n tdukkliwin, neɣ ddeqs seg-sent, tidelsanin yerna, ttwalint deg ubeddel yettḍurrun war ma gant-d kra umi zemrent. ⁯Skud iban belli win yettwalin deg ugur n iga kra, iɛemmed i wayen yellan, lemmer seg tikkelt ɣer tayeḍ, deg ttiɛadat akk i d-yettilin, ttaɣent-d kra n yidlisen sɣur umaru-ya neɣ d wa akken ad ten-zuzzren i wiyaḍ, tili yettnerni cwiṭ usirem n umeskar, ur yettenqas. Tili tettwaẓẓa tzerraɛt n tmussni deg wabbaɣ n yal ilemzi. Ladɣa mara yili wayen i d-yettwagamen yura s tutlayt tayemmat: tazwawt. «Ugur-a mačči kan ɣur-neɣ i yella, ɣas ma ahat nekkni nesɛa-t d ameqqran, wiyaḍ d ameẓyan. Maca d tidet, lemmer tidukkliwin ad xemment, ma dɣa iɛeggalen-nsent d imeɣnasen n tidet, zemrent ad fsint ulama cwiṭ acuddu». I aɣ-d-yenna yiwen n uselmad n tmaziɣt.⁮

<p style="text-align: right;"> Mhenni Xalifi 

  
 Tawrirt tazeggaγt, yiwet n taddart i d-yezgan deg tγiwant n Leɛğiba tettidir aṭas n yiγeblan yerzan anegmu. Lixsas n waṭas n yisufar, yeğğa iɛeggalen n tiddukkla n taddart ad nnejmaɛen i wakken ad d-heyyin yiwen n rrabul ara ssiwḍen i yimḍebbren terza temsalt ahat ad d-afen tifrat i yiγeblan ttidiren yimezdaγ. D yiwet n tγerγert n 12 n tneqqiḍin i d-ssufγen yimeγnasen n tiddukkla anda rran tamuγli-nsen γer waman n tissit yettuneḥsaben d aγbel agejdan, syin, rnan-d taluft n trisiti ixussen s waṭas, ama d asiweḍ-is γer tnezduγin i merra, ama d aseğhed-is. Iberdan, asufeγ n waman iɛefnen, liḥala n uγerbaz amenzu d waṭas n temsal-nniḍen, yella-d fell-asent umwata s cwar n yimezdaγ n taddart. I wakken tiγri n tiddukkla ad taweḍ s anda iwulem, imezdaγ-a ssutren timlilit akked yimḍebber n ddayra i wakken ad iẓer iγeblan-a. Mebla leɛdil, yiwen n ttiɛad gar snat n tamiwin yettwaxdem, anda iɛeggalen n Tiddukkla mmeslayen d yimḍebber n ddayra anda tineqqiḍin i 12 ɛeddant deg uγerbal. Syin, d yiwen n rray i d-yeffγen anda twulem tuffγa γer unnar i tifin n tifrat i waṭas n yiγeblan. Ass n lexmis yezrin, tella-d akka yiwet n tirza anda imḍebber n ddayra yewweḍ-d s amkan anda i d-yedda yid-s uselway n tγiwant akked srabes yeɛnan aman, iberdan d waṭas n yiḥricen. Tirza-a, tebda seg uγerbaz anda i d-yellla usufeγ n rray n uɛiwed n lxedma n kra n lecγal yerzan ssqef n kra n tzeγwa ara yilin d amenzu. Inebgawen n Tewrirt Tazeggaγt kemmlen tirza-nsen γer tiγremt n taddart-a anda yettunefk lamer i uheggi n yiwen n uγawas ama i usufeγ n waman n lehwa yettarran srid γer yixxamen, neγ abeddel n yimukan i kra n yigejda n trisiti iḍurren mačči d kra d useqɛed n yizergan. Aṭas n yimukan iγef bedden yimḍebbren-a anda ddan yid-sen yiɛeggalen n tiddukkla d waṭas n yimezdaγ. Uqbel ad tekfu tirza, Mass Ait Ali, imḍebber n ddayra yewɛed imezdaγ n taddart d akken aγbel n waman n tissit d win ara yekfun i lebda imi takebbanit ara d-yelhin s usiweḍ n waman seg ubaraj n tlesdit alamma d taddart d tin ara yebdun lecγal deg yimir-a, yerna ad nili deffir-s alamma wwden waman γer yal axxam. Ma d ayen yerzan iḥricen–nniḍen, Mass Ait Ali yenna : « Ayen ara nezmer ad t-nexdem nekkni, ur yelli uγbel, ma d ayen yufraren tazmert-nne&amp;gamma,; ad ken-weɛdeγ belli tiγri-nwen ad taweḍ s anda ilaq, d Mass lwali iwumi ara ssiwḍeγ aγbel-nwen. » Seg tama-s, Ramdane Nouri, imḍebber n tiddukkla n taddart, yenna-d : « nekkni nessaweḍ iγeblan-nneγ i yimḍebbren terza taluft, neɛreḍ i wakken ad d-negmer lixsas akk anda yella. Tura mi akka wid iγer nruḥ rzan-d s annar, ad asen-nerr tajmilt i tizwar, syin ad nili seg wid ara ibedden s anegmu n taddart-nneγ. »

  M. Smail 

  
 Aemer n Ḥmed d afellaḥ n uxerrub n Wat Weḥmed si taddart n Tala-ixlan. Izdeɣ tama n lǧamaε n At Lfayda. Ɣer-s yiwet n teqcict, isem-is Taseɛdit.

  Yiwen wass, mi ikerrez agemmaḍ i taddart-is, deg tama iwumi ssawalen Takenna, isla-d i laeyaḍ n tmeṭṭut-is. Yiwen n yilemẓi n At Saɛdi ittlaei-d yelli-s Taseɛdit. Itahi fell-as. Tesla-as-d yemma-s, teeggaḍ fell-as, tennuɣ-it, ur as-teǧǧi ara. Netta diɣen ur as-icuḥ ara.

  Aεmer n Ḥmed, iǧǧa lmaeun yuzzel-d, iḥerḥer-d akken deg usawen n Leinser, yuli-d s axxam. Aqadum-is yuqqel d aberkan seg urrif. Iddem-d tamekkḥalt, iffeɣ ɣer yilemẓi-nni n At Saɛdi iwwet-it, inɣa-t. Ssyin, tekker lfetna gar sin yiderma. Gar Wat Saɛdi d Wat Ḥmed. Gren-d iman-nsen iderma-nniḍen, fran-ten, tensa lfetna. Seg yugad ttar, Aεmer n Ḥmed, isuter lanaya i udrum Ufella, iruḥ izdeɣ din. 

 Send ad yemmet, isḥarrem ɣef yismawen n Amer d Tasedit deg uxerrub-is. Yenna-as : «Ur ttegget isem n Aɛmer, imi ur d-yettilli Aɛmer ara yi-d-yecbun, wala isem n Taseɛdit imi fell-as i ikker imenɣi.»

 Qqaren-d, s kra n win iwumi semman Aɛmeṛ neɣ Taseɛdit deg uxerrub-is, yella yuḍen, yuɣ-it kra.

 Ramdane LASHEB

  
 <span style="text-decoration: underline;"><em> n Albert Camus </em></span>

 Lmiziraya n leqbayel yettwassnen aktar s waṭas n tektabib d imagraden yura Albert Camus. Aṭas n imusnawen d lecyax d inelmaden i t-yeɣran, i t-id-yudren, i t-sxedmen.. Xas akken yeffeɣ-d di Lezzayer deg useggas n 2010 s tefransist, ttaqa ur slin ara s-yes ɛad. Aṭas daɣen yettnadin a t-issinen, ur t-ufin ara. Llan daɣen wid i t-id-yettadaren, i yeslan yes-s, i yeɣran ayen uran wiyaḍ fell-as, bessaḥ ur t-ɣrin ara nutni s yiman-nsen, s lekmal-is. Atan tura ɛeddan 70 sna segmi d-yeffeɣ, qrib 60 n sna segmi i s-d-iɛawed asufeɣ de tektabt n Actuelle III deg 1958 u ɛeddan 50 n sna segmi yemmut Albert Camus, bessaḥ, le reportage-agi yeqqim mechur ɣef waṭas n wauyen akk yura Albert Camus. 

 Mouloud Feraoun yenna-d deg tebrat s-yura deg tegrawla-nni n Lezzayer i Alber Camus :«cfiɣ-d ɣef wasmi qqareɣ iḍrisen inek deg Alger Républican, imir-en, telliḍ mazal-ik meẓẓyeḍ, d ilemẓi am nekk (nekkni d tinudwin). Bessaḥ, nekk, lliɣ imir sɣarayeɣ di lisser deg taddart , xedmeɣ lxedma-w, yerna ahat ad tafeḍ ttaɣeɣ akteṛ-ik maḍi. Ihi, mi qqareɣ ayen tettaruḍ deg Alger Républicain, yellan lawan-nni d aǧarnan n lecyax n lakulat, qqareɣ i yiman-iw belli «wagi d albaɛḍ yelhan». Lliɣ ttɛejbeɣ mloḥ q ṭtbiɛa-k, ǧaleɣ-k am gma, bessaḥ daɣen deg ul-iw ur umineɣ ara s ḥed. Ur umineɣ la s kečč, la s yiman-iw, la s wid yettmeslayen fell-aɣ axaṭar yiwen deg(sen ur iḥuma fell-aneɣ u lukan yiwet n tikkelt. Nekkni daɣen neẓra belli nettwaḥqer, neẓra belli ur nezmir ara i yiman-nneɣ, nebra i yimeẓẓuɣen-nneɣ n sussem

  Kamel Chachoua 

  Azzedine Kinzi 

  Yettwakes-d seg usebtar aneggaru. 

  
 Zik, llan tlata watmaten ttidiren dduklen am yiḍuden ufus. Tteddin wussan, ttemsukkasen-d, ttnaɣen armi kkren ɣer beṭṭu. Bḍan tanezduɣt rnan tiferkiwin. Teqqim-asen-d yiwet n tzemmurt, tuzga-d gar-asen. Yenna-as umeqqran, d nekk ara tt-yawin, d nekk i d ameqqran. Yenna ulemmas deg-sen, ala d nekk kan ara tt-yawin, ifurkawen-is mmalen-d ɣer wayla-w. Ma d amecṭuḥ isemmaḥ, yenna-asen nekk fkiɣ-awen-tt.

 Ttnaɣen akken, yal wa yeqqar-as i wayeḍ d nekk ara tt-yawin. Armi ulac ṣwab, ṛuḥen ɣer umɣar azemni ad iḍebbar fell-asen. 

 Nnan-as akken twalaḍ igerrez ad nexdem. Yenna-asen, ishel ṛṛay-is, ṛuḥut mi awen-ssawleɣ, aset-d. Ikker umɣar-nni azemni issawel i yiwen isseɣlay isekla, yenna-as, seɣli tazemmurt lmuḍa leflani, gzem-itt d isɣaren tferqeḍ isɣaren-nni ɣef sin n yimura. Issawel-asen umɣar i sin watmaten-nni, yenna-asen ha-tt-n tazemmurt-nni, tuɣal d isɣaren, yal yiwen deg-wen ad yerfed amur-is. Ruḥen ddmen isɣaren-nni wwin-ten. Uɣalen s axxam feṛḥen. Yugra-wawal qqaṛen: D yir ṛṛay i yqellen tazemmurt. Nudeɣ ɣef yixef-is. Ufiɣ aẓar-is. Remdane Lasheb

  
 Seg wid yellan ur ɣrin, neɣ ur asen-d-tsaḥ tegnit ad xedmen deg walbeɛd n yimeḍqan, deg tɣiwanin n Tsexriwt ed Ayt Smaɛel ladɣa, aṭas n yilemẓiyen i nwala ferḥen ayendin ussan-a yezrin, beyynen-d asirem d ageɛmir segmi yettwaldi s wudem unsib Unammas n Usileɣ Asadar (Centre de Formation Professionnelle) n Lberj n Mira, taɣiwant n Tsexriwt, sɣur uneɣlaf i teɛna taluft, ddurt yezrin. Aṭas-aya, yuɣ lḥal, netta yettraǧu ad yettwaldi unammas-a ideg ttwassaramen yimeḍqan n uqeddic, wanag atan almi d tazwara n useggas-a amaynut i yeldi tiwwura-s. Ad d-nesmekti dakken ar tura mačči aṭas n tgezmiwin (sections) i yellan deg unammas-a. Ala snat – taxeyyaḍt, ed ubnaw – di leɛḍil ad d-nnulfunt tiyaḍ deg teɣzi n wakud ɣef wawal n yiwen seg yimḍebbren n tɣiwant. Ar tura llant kan snat n tgezmiwin i wid yebɣan ad yelmed, maca ad ilint tiyaḍ sey-a ɣer sdat. Ula d mass aneɣlaf yessuter ad d-ssekren ilemẓiyen deg yiḥricen swayes ara afen axeddim s teshel. Kra n rray inuḥen, yeqqar-d belli anammas-a ad yessenqes xilla seg lmeḥna n wid ur nettaf axeddim. Ihi, i win yebɣan ad ijerred iman-is din, ilaq-as kan ad yelḥem ɣer tmehla-s akken ad iẓer d acu d ikwaɣḍen i as-ilaqen. Ɣas tura yella kra yettmaggan daxel-is, meɛna aya yettili-d di leɛḍil kan, imi akken nessaweḍ neẓra, aseggas amenzu ad yebdu seg ctember i d-iteddun.

<p style="text-align: right;"> Mhenni Xalifi 

  
 Am wass-a, mi d-yerza xali-k Lḥaǧ Muḥend ɣer ugraw n taddart-ik LOɛeccuba, yefka-aɣ-id isalli n waṭṭan-ik: tulway tassa-k, yessefk, ad tefɣeḍ ɣer tmurt n Ṭturk akken ad tdawiḍ . Imejjayen, ḥudden-ak-tt-id ɣer wazal n sin wagguren kan i ak-d-yeqqimen di tudert-ik .D ahbuh ɣef taddart, d ssiɛqa i d-yeɣlin fell-asen, xas akken tuget deg-sen ur ak-ssinen ara imi di tmanaɣt i d-tekkreḍ, maca akken llan, kkren-d yid-k,nbedden ɣer yidis-ik. Yessefk ad d-nejmaɛ amelyaṛ d teltmiyya imelyunen, d tag i d tadrimt i ilaqen i usejji-k di tmurt n Ṭturk. At taddart, kkren meẓẓi meqqer, ula d imezdaɣ n Uẓeffun s umata, tuddar-is, beddent ɣer yidis-ik, xedmen zzedwa, mmɣen ɣef tudrin d temdinin n tmurt n leqbayel, tamurt n Tizi n tinzert. Laɛṛac akken llan, Iẓerxefawen (Ibaḥriyen) At ɣubri, At Jennad, Iflisen, At Yeǧǧa, Igawawen …atg. Ur telli temnaḍt i ǧǧan . Tibewwaḍin deg yifassen-nsen, anda tella duru, wwin-tt-id: di leswaq; deg yiberdan, mɣen am ucḍaḍ. Ayen i asen-yerna afud a Samir, d inaragen (lǧiran-ik) n Bab Lwad deg Lezzayer tamaneɣt, mi i slan s wayen i nxeddem di tmurt, kkren ula d nutni, rnan-d iɣallen-nsen ɣer wid-nneɣ, ttawin-aɣ-id tadrimt, aṭas n tedrimt, awi-d kan ad nessiweḍ ayen i aɣ-yettṛajun. Di teɣzi n xemmesṭac n wussan (15), nutni ttazzalen deffir duṛu, deffir umelyun, deffir umelyaṛ . Kečč, yuɣal-ik-id usirem n tudert, udem-ik yennecṛaḥ mi i d-mmeslayeḍ di Tili-ẓri, tfarḥeḍ ayen din. Ladɣa mi i wweḍenɣer ugerruj n ttaryel, wweḍen ɣer lebɣi-k, ɣer lebɣi-nsen. Ussan-d yimeddukkal-ik, lǧiran-ik n tmaneɣt ɣer taddart-ik, llan wid werǧin ssinen tamurt n leqbayel, maca d kečč i asen-yefkan tagnit n tirza. At taddart-ik, qublen-ten s lfeṛḥ xas akken asemmiḍ n uḥeggan igezzem , maca di teɣzi n yiḍ, qqimen akken, yal wa d acu i d-iḥekku ɣef zzedwa-agi n usegrew n tedrimt, imi nutni d tikkelt tamezwarut ara xedmen aya, mačči am yimesdurar n twaɣit, ḥfan yiḍarren-nsen di temsal am ti. Yewweḍ-d ssebt, 22 di yebrir yezrin , trekbeḍ timesriffegt ɣef ṛṛebɛa d uzgen n tmeddit, asirem n tuɣalin yeččur ul-ik, imeddukkal-ik d twacult-ik, llan ɣer yidis-ik. Isalli n ṛḥil-ik, yemmeɣ di taddart-ik. Llant temɣarin i yesɣarten, i yewwin izlan n lfeṛh, ddɛawi, asuter di Rebbi, akken ad d-tuɣaleḍ di talwit. Uuuk, ass n lexmis d ssuq deg Uẓeffun, ad tili d tesɛa n ṣbeḥ, iṭenṭen tilifun . Yeɣli-d isalli, kkawent tgecrar, iggugem yimi mi i d-nnan : “temmuteḍ”. Uuuk, d tawaɣit, isalli yemmeɣ am uḥeǧǧaǧu n tmes , yesreɣ ul n kra n win i as-yeslan . Uuuk, iggugem usirem n tudert. Temmuteḍ di sbiṭar n tmurt tabeṛṛanit, tamurt n Ṭṭurk. TEɣli-d tebrek ɣef wudmawen. Ass n lǧemɛa, wwin-k-id deg usenduq, tuɣaleḍ-d ɣer wakal n tmurt i yeskukten ilmeẓyen-is, muggren-k yimeddukkal-ik d yimawlan-ik ɣer ubṛah n tmesrifgin. Wwin-k-id s axxam-nwen, imeṭṭi, isuɣan, d ahdum. Mi i tɛedda lɛaṣer, wwin-k ɣer tmeqbert di Ɛin benyan, wwin-k ɣer uxxam-ik aneggaru, meḍlen-k. Maca , ittezzi yiwen wawal gar –asen: Samir Ḥemmuc , yezḍa azeṭṭa n tegmat gar-asen, yessemsawi uguren gar wid-nni i yellan mxarwaɛen, iseqreb gar yimezdaɣ n taddart Lɛeccuba d wid n Bab lwad Ad ak-yeɛfu Rebbi ay azamul n usirem, ad ak-yeɛfu Rebbi a SAMIR ḤEMMUC. Tajmilt i kra n win i d-yefkan afus n tallelt, i win i ibedden ɣer yidis n Samir, ɣer yidis n taddart-is. Lmir n Uẓeffun, Lemyur n n lwilaya n Tizi Uzzu akken llan, lmir n Bab lwad, LOezzayer tamaneɣt, iɣallen n laman akken llan, taddart n Tizi n Tzemmurt deg Uẓeffun, tuddart n leqbayel akken llant. Tajmilt tameqrant i yimezdaɣ n Uẓeffun.

  Kader Belaidi 

  
 Abdennabi Ait Menguellat d isem i d as-tefka setti-s mi i t-turga di tnafat. Aṭas n wid ur neẒri ara ula d iqqriben-is, alaMmi d asmi i yekcem ɣer uɣerbaz. Lewnis, yettureba-d di twacult rqiqet liḥala-s. Asmi i tebda lgirra mgal acengu arumi, Lewnis yella yesɛa 04 n iseggasen: yedder tagrawla am netta am tezyiwin-is. Iḥulfa s lbaṭel i d-yellan ɣef tmurt-is. Di tallit-nni, ulac ttawilat akken ad lemden ladɣa di temnaḍin i d-yuzgan deg udrar, maca anect-agi ur yegdil ara i unaẓur akken ad yessazel imeslayen, akken ad yefk tikta yessnarnayen agdud. Aɣerbaz? yekcem-it di tmanaɣt asmi yesɛa 11 N yiseggasen, Amecwar n ulmud-is, mačči d win ɣezzifen, maca Lewnis yummen d akken tamussni mačči kan deg uɣerbaz , tamussni d anadi d tayri n yidlisen. Yella iḥemmel aṭas taɣuri yuǧǧew-d aṭas seg udlis. Anaẓur, yedder snat n tsutiwin : tasuta yeṭṭfen di tjaddit, tanaṣlitd leɛwayed n teqbaylit akked tsuta tamirant yessfiliten i yimmal igerrzen. Abrid-is ɣer tẓuri, yebda-d deg useggas n 1967 deg tedwilt ‘’Iɣennayen uzekka’’ sɣur Crif Xeddam s tezlit ma ‘’Truḍ’’. Mi yesla Crif Xeddam i tezlit, tɛaǧǧba-s aṭas, ɛeǧǧben-as imeslayen d wamek i tt-id-yecna. Ma nuɣal-d ɣer teqsiḍt n tezlit, yenna-d d akken yura-tt deg wassif mi i d-yuɣal seg uxxam n uletma-s ɣer uxxam n ɛemti-s. Imir-n ad yili yesɛa 16 n yiseggasen. Imeslayen n yisefra-is weznen reznen, anaẓur n tidet mačči kan yiwet n tudert i yesɛa imi isental i yettextiri neɣ ahat i t-yettextirin yettaɛraḍ ad yennal akk imdanen yis-sen, yal yiwen s teqṣidt-is , yal yiwen dayen i t-icuɣben , yal yiwen s leɛmar-is meẓẓi neɣ meqqar . Aseggas-a imi yessaweḍ 50 n yiseggasen seg umecwar-is deg tẓuri d cna, uɣalent-as i uḥeddad n wawal aṭas n tejmilin ad nader : tajmilt i d-yellan di tmanaɣt , tin i d-yellan di tqaɛet n Zinith di Paris anda i d-ussan si mkul amḍiq akken ad as-srebḥen amulli ameggaz. Timililit tussnant i d-yellan di tesdawit n Mulud Mɛemmri di meɣres yezrin, i yeṭṭfen kraḍ n wussan, anda i d-llan yisaragen i l mendad n tẓuri-is, syin Tafaska tis 9 n ccna n teqbaylit di Bgayet anda i d as-tuɣal tejmilt. Ma yella d tin n ddurt iɛeddan, tugar-itent, wagi d agerdas n Honoris causa i as-yettunefken akken i d-yenna deg wawal-is : “(…)di tesdawit aɛzizen-fell-aneɣ, tasdawit yesɛan isem n umussnaw ameqqran Mulud At Mɛemmar i yeggan azal i teqbaylit d tmedyazt-is , tasdawit i d-yeldin abrid n umennuɣ ɣef tmaziɣt d tugdut d izerfan n umdan “. S imeslayen-agi i d-yesenemmer s kra n win i d-as-yerran tajmilt. Si tama-nniḍen yenna-d Mass Cemmax : “ Uṭṭun wiss 15 n tesɣunt ‘’Tmaziɣt tura’’, ad tili i l mendad n uḥeddad n wawal Lewnis At Manguellat “. Ma yella d Mass Azeddine Mihoubi yenna-d : “ Taẓuri n Lewnis ilaq ad ilint d timsirin deg uɣerbaz , d tamaziɣt d timant “, ma yella d Mass Tessa Aḥmed si ljiha-is ixebbar-d d akken agerdas n Honoris Causa i d-iteddun ad yuɣal i tgejdit-nniḍen wagi d Matoub Lounèss. ilaq ad d-nesmekti d akken tikti n ugerdas-agi i yettunefken i At mangellat, tlul-d sghur krad n wid iḥemmlen taqbaylit wigi d : Mass said chemakh , Kahina flissi , Hacène Hirèche

  S.Yamani 

  
 Taggara n ddurt yezrin, i lmend nyimuras n unebdu , tasqamut n lɛeqqal n taddart Lmecta di tama n Uqbu, unagen s warrac n taddart-nsen ɣer yiwet n tqacuct n yidurar n tmurt n leqbayel, anda kessen lejdud-nsen zik-nni « Azru n tḥur d luḍa n Ubawal » i d-yezgan deg Wat Yililten.

 Wwin igerdan yesɛaan gar 06 ar 12 n yiseggasen di leɛmer-nsen. Tasaɛet d 10h imi wwḍen s amkan. Imḍebbren n taddart, heggan-d yiwen n wahil i lfayda n yigerdan-nsen. Di tazawara, yella-d usenɛet n tudrin n tmurt n leqbayel s yismawen-nsent sɣur imeksawen i yufan dinna, tid n lɛerc n At Yililten akked d tid n udewwar n At Mlikec d tid n tɣiwant n Yiɣrem. ɣef lewhi n 11h, yella-d umeslay ɣef umezruy, anda i d-yemmeslay Mass Brahim At Lḥusin, d aselmad n tmaziɣt, i yigerdan ɣef ṭrad n 1857 i d-yeḍran di tudrin i d-yezzin i Uẓru n Ṭhur. Deg wawal-is ; yemmeslay-d ɣef umennuɣ n Yicerriḍen, i d-yeddan deg udlis n Emile Carey deg udlis-ines iwumi t-semma s tefransist « Conquête de la Kabylie et Arrestation de Llala Fatma n’Soumer de 1857, page90-102 », imi tuget n lejdud n yimezdaɣ n taddart n Lmecta, kkin di ṭraḍ n Yicerriḍen asmi i d-yella nnfaq urumi. Ttbut ɣef waya d ayen i d-nelqeḍ deg yimi n Dda Salah, amɣar n taddart 94 ans, yenna-k : « zik win yekkren ɣer wayeḍ ad as-yini ɛni tewwiḍ-tt-id deg Yicarriḍen ? i win ara yeččḥen deg yiɛeggalen n At uxxam. Ɣer waya mmlan-d yimeqranen n taddart ismawen n kra yimukan d tliwa n waman. Aya mebla ccek, d ayen ara yesnernin deg umawal n yinelmaden, ladɣa kra yismawen i icudden ɣer tɣerma n yimaziɣen n tama n leqbayel. Amedya am wawal « Tiwwura n ugdal », imi i steqsan warrac ɣef unamek n wawal-agi d wansa i d-yekka. Abdelkader Iḥemmucen, yewwi-d awal s telqaty ɣef unamek wawal « Agdal » yenna-d :’’ Awal agdal yekka-d deg umyag gdel « eǧǧ », imi zik-nni asmi tadamsa leqbayel tcud ɣer tkessawt, llan yimukan i deg ur kessen ara ttaǧan-ten, alamma yekfa akk usaɣur deg yimukan-nniḍen imir ad tennejmaɛ taddart wa ad kksen tamuqint, syin d afella, ad serḥen imeksawen i lmal-nsen , aya yemmeslay-d yakan fell-as ula Carl Marx di la revue Africaine . Tirza tettkemmil almi d amraḥ n Ubawal, seld asgunfu d lawan n wučči, yemmeslay-d Belqasem Takenint i yigerdan ɣef yismanwen n kra n yisekla, akka am useklu abawal yenna-d : « tagi d tejra yettidiren kan deg yimukan aɛlayen-nni n 1200 lmitrat ɣef lenḥer. Teṭṭuqet deg umkan-agi ɣef waya i as-semman i umkan-a Abawal. ur tt-yettruzu ara udfel d waḍu, teǧhed atas, tettidir nnig 03 n leqrun » . Imi n nqerreb ɣer warrac n taddart, nesteqsa-ten nufa ferḥen mačči d kra : ‘’d tikkelt tamezwarut i d-kecmeɣ amkan-agi di tudert-iw, yecbaḥ aṭas, ssarameɣ ad d-nettuɣal yal aseggas ɣur-s‘’. i d-yenna Yuba agrud n 11 yiseggasen. Tameddit n wass maḍi, tella-d temlilit n ddabex uḍar gar yigerdan, tiqcicin. Urarent, diɣ, tuqemca tufra gar tjur n ubawal. Ɣer taggara, kksen jjiq igerdan s ccnawi d ubendayer, ceḍḥen, ḍsan , uzlen…atg Tekfa tirza d abrid n tuɣalin ɣerr lkiran, win yebɣan tamussni yugem-d, win izuren yeqḍa-d, win yebɣan agama iwala-d. D wigi i d lesrar n yidurar n tmurt n leqbayel.

  Brahim Benhamouche 

  
 Dda lhocine d yiwen umeɣras yettwasnen di tmurt lezzayer s umennuɣ-is i yekkaten akken ad yesuffeɣ aɛdawi aṛumi iwakken ad tiddir lezzayer di telwit , Dda lhocine ilul ass 26 ɣuct 1926 di taddart n at aḥmed id-yezgan di tɣiwant n at yeḥya i yetabaɛen ɣer ladayra n ɛin lḥemmam di tizi uzzu , yewweḍ leɛfu Rebbi ass 23 dècember 2015 anda id-yeǧǧa yiwen ṭṭlam d aberkan imi agdud azzayri akk yeḥzen fell-as acku zran dacu yeswa wazal-is Rnu daɣen ibed ami yessufeɣ iɛdawen iṛrumiyen , s yin akkin Dda lhocine akken id-nebdar di tazwara di tallit-nni uṛumi yerra kan lwelha- nes s ixsimen id yeglan s lbaṭṭel ɣef ugdud azzayri .

 Timṭeldt n dda lhocine tella-d ass n ljemɛa ass amezwaru useggas ajdid anda id rzan aṭas n yemdanen imi ussand akk si lwilayat n tmurt ama si cerq neɣsi lɣerb , tayerza id aɣ-yewwin ɣer temṭeldt n umeɣnas-a nufa ussand ula si seḥra am wakken id aɣ-d wekkden akken dda lhocine amzun ass-a id-ilul imi neɣlend fell-as akk lɣaci acku zran dacu yeswa wazal-is acku zrant d ameɣras d ameɣnas yewten ɣef lezzayer iḥemmlen tmurt- nes yerra amunuɣ id-yewwi di tallit n fransa ḥaca ɣef tugdut ladɣa di lawan nni i yeččuren akk iberdan n lezzayer s yiserdan n fransa , Ma nuɣal s amezruy n dda lhocine yebda amennuɣ-is si taddart n at aḥmed anda ilul ɣas akka d ilemzi acku iḥemmel tamurt lezzayen yerra yebɣa ad yer aɛdaw ansi id -yekka alami id -wwi lezzayer timunent deg useggas n 1962 , dda lhocine ur yeḥbis ara kan amenuɣ mi teffeɣ tmurt n fransa mazal yenjar abrid n umenuɣ dacu tikelt-a s tmuɣli tayed anda i yeḍfar yiwen n ubrid ara yekksen lezzayer si lxiq s wayes ara tiddir tmurt-nneɣ s tlelli akk -d tugdut d yizerfan n umdan imi yebna imenzayen -is ḥaca s wayen ara yuɣalen s lfayda d wayen ara yesnernin di ccan -is ladɣa di tmura n lejnas , Si tama nniḍen dda lhocine yesaram akken d tamurt lezzayer ara yilin di tefriqt ugafa d netta i yebnan ɣef tugdut d yizerfan n umdan am wakken id -sbegnen kra n yemɣaren di lǧanaza-agi yis akken si lhocine fell-as yeɛfu Rebbi tameddurt-is i xeddm i tt akk tmurt-nneɣ yettnaɣ ɣef ugdud azzayri ɣas akka iɛac di lɣurba ameɛna axemmem -is ḥaca ɣef tmurt lezzay Lexwan di lǧanaza n dda lhocine

  Di lǧanaza-agi n dda lhocine aṭas d udmawen isertiyin id yussan dacu id-nnan ɣef dda lhocine : 

  Ali Benflis :  yenna-d dda lhocine d amjahed ameqqran i yjuhden ɣef tmurt lezzayer zdat ucangu aṛumi , yella umenuɣ-is iwakken ad tawwi lezzayer timunent d lebni lezzayer ɣef tlelli d tugdut am wakken id yenna daɣen si lhocine isbegned lezzayer s udem ifazen berra n tmurt , ma yella d imenzayen llan akk i lfayda lezzayer ɣer taggara yenna-d ad as-yeɛfu Rebbi .MokranE Ait larbi : Dda lhocine yekred d argaz yemmut d argaz yenǧar abrid n tlelli d ubrid n tugdut , dda lhocine si temzi yettnaɣ iwakken ad teffaɣ fransa s yin akin i kemmel amennuɣ iwakken ad idirin ilmezyen izzayriyen di tlelli ,yenna-d daɣen ad welhaɣ ilmeẓyen ad neǧren abrid id aɣ-d yewwi dda lhocine rnu s annect-a yenna-d ɣas akka iruḥ yeǧǧ-aɣ ameɛna deg ul-awen nneɣ mazal-it .

  Saɛid Khelil :  Dda lhocine yebɣa ad iruḥ s yizerfan n umdan dagi I nelmed aṭas ɣur-s nekni imiren id nebda annar n tsertit ladɣa di lweqt-nni ur tesɛid ara lḥeq ad txedmed tasertit , ur tesɛid ara azref ad d-inid dacu tebɣiḍ nekred di tilli- ines ass-agi yemlaled ugdud azzayri imi ussand akk si lwilayat n tmurt ass-a lezzayar tesbegned belli argaz-a d ameqqran yesɛa azal ɣur-nneɣ , dda lhocine asirem-ines akken ad tilli tlelli anda yesawal i yilmeẓyen s tugdut meḥub ayen yekrez dda lhocine d wayen yezraɛ ur iḍaɛ ara ɣas akka iɛac di lɣurba ameɛna yebɣa ad tilli temṭeidt-is deg yidurar leqbayel di tmurt anda id-yekker zadt n yemma-s I yemmuten deg useggas n 1983 dacu ur yettyezri ara mi temmut , ihi dda lhocine d azamul ara yeqqimen deg umezruy n lezzayer . 

<p style="text-align: right;"> Abdelhak Menas 

  
 Mazal imezdaɣ n taddart n Ayt Smaɛel ttmagaren-d uguren deg kra n yiqeddicen i beɣɣun ad xedmen. Dɣa, tikkelt-a mlalen-d aɣilif ula deg wayen yeɛnan tujjya. Aṭas seg-sen i irezzun ɣer tzeqqa n udawi n Tizwal, imi d tin i ten-iqerben ɣef yisbiṭaren nniḍen, akken yal yiwen ad yefru ccɣel-is i t-yecqan s tazzla, war asruḥ n wakud iḍulen. Ma nemmeslay-d ɣef uḥric n tukksa n tuɣmas ad d-nini ugar n lɣaci i t-iqessden ɣef tmentilt n rrxa. Win i d-iqelɛen tuɣmest sinna ilaq fell-as kan ad ixelles 50 n yidinaren. D ssuma i ttwalin Yismeɛliyen d ulac sdat 800 n yidinaren i d-ssuturen yimsujjiyen n tuɣmas deg yidigan yemgerraden n temnaḍt. D annect-n i yeǧǧan imdanen ttmesbaqen gar-asen d anwa ara d-yekkren-d zik, ad iruḥ ad ijerred iman-is deg wumuɣ n tuṭṭfa n nnwabi. Ɣas ma acḥal-aya segmi d-yella usaḍuf-agi, ileḥḥu akken iwata deg tzeqqa n udawi n Tizwal, maca taggara-a yenneqlab waddad. Acku aḥric-nni n tukksa n tuɣmas ur ixeddem am dima, ur yettili deg wussan i nnumen yimezdaɣ n Ayt Smaɛel. Ssebbat n waya caḍent, yal tikkelt d anta i d-yettlalen ad as-slen yimeẓẓuɣen. Tikwal ad d-inin d akersi n usɛeddi i yettwaɣen, tikwal ulac ilemḍaḍen neɣ d tessegnatin i yettwawaten deg uksum n tuɣmest akken ur yettḥulfu bab-is i lqerḥ…, atg. D timentilin i yeszeɛfen imdanen nezzeh imi ttḥettiment-ten ad d-uɣalen seg ubrid i ten-yewwin ɣer din war ma fran-d ccɣel-nsen. «Kkreɣ-d zik ruḥeɣ ad d-qelɛeɣ tuɣmest, armi rwiɣ araǧu akken i aɣ-d-nnan ur ntekkes ara! Ur iyi-yeɛǧib lḥal imi lweqt i d-qqimeɣ dinna ɣef wulac, tili meqqar farseɣ-t deg leqdic n uxxam». I d-tenna yiwet n tmeṭṭut tasmaɛlit. Llan daɣen wid i isebren i lqerḥ n tuɣmest skud ur ufin asellek. Ad d-nebder kan belli ula d aɣilif n wumuɣ n nnwabi yettekka deg usefqeɛ n yimezdaɣ, imi llan wid i t-id-yettbeddilen ttarran-d ismawen-nsen d imezwura ɣas zwaren-asen wiyaḍ. Ttcerrigen neɣ teffren umuɣ ideg rsen yismawen s uzref, ttbeddilen-d wid i d-uran s lbaṭṭel, mbeɛd yettili unaref n wid i ten-yettawɣen. Acu kan, tessaweḍ tzeqqa n udawi n Tizwal ussan-a iɛeddan ad tefru aɣbel-a n wumuɣ, tettheggi-d win yesɛan amessit (tampon) akken ur izemmer albaɛḍ ad t-id-yexlef amek i as-yehwa. Mazal imezdaɣ ttraǧun ferru n uɣilif wis sin.

  Kaisa Khalifi 

<div> 
  
 I lmend n usebɣes n yinelmaden n useggas amenzu n uɣerbaz alemmas Lɛerbi Mezzani, i d-yufraren deg tmaziɣt s ugemmuḍ yekkan 7,5/10 asmi llan deg useggas wis 5 n uɣerbaz amenzu, ihegga-asen-d Ugraw n tsekla « Tira Tura » tirza ɣer Bgayet. Wid d-iheggan tirza-agi, qudden s kra ilaqen, ssafessen tirza ɣef yinelmaden. Akka i rzan, ass-nni n 20 tuber 2017, ad merḥen yerna ad issinen imukan ur ẓrin ara yakan. Bdan abrid-nnsen ɣef 6 n sbeḥ. Deg ubrid yakan, ittbeddil ugama am wakken ttbeddilent tfelwin n temsikent. Seg tjuṛ, ɣer teẓgi, ɣer lebḥer, am wakken d-walan, diɣ, iddawen mi wwḍen ɣer teẓgi n Yiɛekkuren. Syin, d abrid srid ɣer Bgayet, acu kan sḥassfen aṭas yinelmaden imi ur yelli ara yifri yettwasnen s yisem “La grotte n leqsur”. Kkemlen ɣer “les cascades”, dɣa din i ten-yeṭṭef lawan n yimekli. Ččan, nnecraḥen, uɣen-d ismektiyen, ṭṭfen-d ttsaweṛ. Limer ur ifut ara lḥal, tili ad awḍen, ad d-issinen taqerrabt n “Yemma Guraya”. Maca s yin i d-uɣen abrid n tuɣalin. Ssaramen ad uɣalen, ad ttefɣen am tikelt-agi, acku yeɛǧeb-asen aṭas lḥal. Snemren daɣen s waṭas Agraw Tira tura i asen-d-iheggan tirza-agi, imi sɛeddan ass igerrzen.

  Zakur Ɣnima 

  
 Deg uḥric-agi wis sin, ad nwali tazrewt n wayen yessefra akked kra n yimedyaten n useddes n yifyar

 Tazrewt n tmedyazt-is. Aṭas n talɣiwin n tmedyazt, d waṭas n tewsatin n tmeɣruyin i swayes i isefra ula d tunṭiqin kif kif. Yal asefru yemgarad ɣef gma-s ama deg talɣa ama deg tmeɣrut neɣ deg umḍan n tuntiqin, ama deg umḍan n yifyar. Tuget n yisefra-s bu ssettayen n yifyar.

  Asuddes n talɣa:  Deg talɣa, isefra cwiṭ deg lqaleb-nni swayes yettwassen Si Muḥen U Mḥend ladɣa deg tmeɣrut ( a .a. b ). Acu kan imi Yusef U Qasi i t-id-yezwaren ɣer ddunit ɣer tmedyazt, ihi ilaq ad d-nini belli d Si Muḥed u Mḥend i yessfran s lqaleb-nni (a. a. b) s wayes isefra qbel Yusef U Qasi. Amsadaɣ di ṣṣda : Tettili tewsit-agi deg tmeɣrut i d-yettwalsen. Mi ara yesεu kan usefru snat n tmeɣrutin, d allus-nni-nsent i d-yettakken ṣṣda-ines d anagraw, yettqqen gar yifyar, yettara-t asefru yeddukkel. Ad d-nefk amedya ɣef tewsit-agi :

  Lukan deg Ubizar meqqar 

  Ssyadi leḥrar 

  Si zik-nsen d imnayen 

  Imi si Hendu leqrar 

  Ma ɣeḍleɣ-k, d lεar 

  Ma tɣeḍleḍ-iyi, d εrayen 

  Tamawt 1  : Asefru-agi bu ssetta n yifiren snat d tmeɣrutin i ɣef yebna usefru-agi « ar, en ».

  Tamawt 2  : Asefru-agi yekka-d seg tedyant-nni n yiwen urgaz n Si Hendu ; i d-yemllalen Yusef u Qasi, yenna-as-d yya ad nmεebbar a dda Yusef, dɣa yerra-as-d s usefru-agi.

  Amsadeɣ di tkatit : Yettili-d mi ara d-yettuɣal yiwen wakat (métre) deg usefru neɣ deg tseddart.

  Amedya  : Yiwen d bu uzegga nεeql-it → Yiw ned bu zeg zan εeq lit (7)

 Seg yiɣzer ay d-ixutal → Seg gez zer ay di xu tel (7)

 Ma yella d uḥdiq neffer-it → Ma yel la duḥ diq neff rit (7)

 Abrid wayeḍ ar d-iqatel → Ad rid way ḍar di qa tel (7)

 Ma yella d ungif nemmel-it → Ma yel la dun gif nemm lit (7)

 Ad fell-as ṣewwbeɣ lmaqel → Ad fell as ṣeww ɣel ma qel (7)

  Tamawt 1 :  Asefru-agi d bu 6 n yifyar, d bu 42 n tunṭṭiqin (07) i yal afyir.

  Tamawt 2 :  Ifyar n usefru-agi kif kif-iten deg wakat, bnan akk ɣef (07) n tunṭṭiqin, tlata deg-s keffun n tmeɣrut ( it ), tlata-nniḍen s tme ɣrut ( el )

 Amata: Tuget n yisefra n Yusef U Qasi, talɣa-nsen d isefra i bu settayen (6) n yifyar, bḍan ɣef nat n taggayin 6 = (3+3) neɣ 6 = (2+2+2). Maca llan wiyaḍ εeddan 6 n wafiren i sεan.

  Tameɣrut: 

 – Allus n teɣri d tergalt: D aεiwed n yiwet n teɣri d tergalt ɣer taggara n yal afir. Wigi d ṣṣenf n tmeɣrut deg tmedyazt taqbaylit, yessmers-it aṭas Yusef u Qasi.

  Amedya 

  A lexbar i d-yennulfan 

  Aεudu billeh ya laṭif 

  Tarwa n leğwad nnuɣen 

  Atmaten tebḍiḍ a nnif 

  Am zzebra gar yifḍisen 

  Tufeg ttnefɣa di ttnaṣif 

 -Allus n yiwet n tmeɣrut (targalt neɣ tiɣri) : Ifyar akk n usefru ad kfun s yiwet n tergalt neɣ n teɣri, ulamma isseqdec tawsit-agi maca mačči s waṭas.

  Amedya:   Muḥend n uzwaw aḥruṛ 

  Umliḥ n bab-s Aεmeṛ 

  Ur ak-issugut lehḍuṛ 

  Deg wawal-is i iferru ccweṛ 

  Am tnina di zzerzuṛ 

  Akken i ixeddem neɣ kteṛ 

  Amata:  Tuget n yisefra-s, bnan ɣef kraḍ n tewsatin n tmeɣrut, Md: (a.b / a. b / a. b) am tuget n yisefra n Ccix Muḥend U Lḥusin, neɣ (a. a. b / a. a. b) am Si Muḥend u Mḥend, neɣ (a. a. a / a. a. a). Llan kra-nniḍen deg yiwen usefru neɣ deg yiwet n tseddart tettbeddil tmeɣrut.

  Tiseddarin d yifyar: 

 Taseddart di tmedyazt teqbaylit, s umata tebna ɣef sin neɣ tlata n yifyar. Tamedyazt n Yusef u Qasi, tella deg-s tseddart yesεan sin neɣ kraḍ n yifyar, tella tin yesεan ugar. Yal asefru yesεa amḍan n tseddarin weḥd-s, llan wid yesεan snat, llan wid yesεan tlata, llan wiyaḍ ttawḍen alamma d 12 n tseddarin deg yiwen n usefru. 

 Amedya: Asefru “Taqsit tis kraḍ” seg udlis Mulud Mεemmeri, isefra n Leqbayel iqburen, isebtar:120-124. 

  Tiɣbula 

 • Kamel Bouamara, article « Yusef-U-Qasi » dans Hommes et femmes de Kabylie – Collectif sous la direction de Salem Chaker, éd. Edisud, 2000.

 • Mouloud Mammeri, « Poèmes kabyles anciens » (textes berbères et français). Paris, La Découverte, 2001.

 • Camille Lacoste-Dujardin, article « Youcef Ou Kaci » du Dictionnaire de la culture berbère en Kabylie, La Découverte, Paris, 2005.

 • Mohamed Ghobrini, « Le Cavalier Poète », éd. El-Amel, 2001.

 • Muḥend Akli Salḥi, « Asegzawal ameẓẓyan n tsekla »éd. L’odyssée, 2012.

 • Muḥend Akli Salḥi, « Kra n tsura i tɣuri n tsekla, asuneḍ 2. Taɣuri n tenqqist d usefru » éd. Tira, 2015.

  Adaoun Abdelghani 

  
 Ssawḍen yiɣalen n laman n ladayra n Ouaguenoun ddurt iɛeddan, ad ḥebsen yiwet n terbaɛt i xeddmen amrig n tmes. Tarbaɛt-agi ideg llan 4 n yimdanen d irgazen i 4 yid-sen, laɛmer-nsen gar 27 alamma 51 n yiseggasen. Usan-d deg lwilaya n Tébessa akked Khenchla. Kraḍ deg-sen, ṭṭfen-ten deg ubrid yettawin ɣer tɣiwant n Boughni, ma d wis rebɛa yella-d useḥbes-is deg temdint n Khenchla. Alaḥsab n wulɣu n yiɣalen n laman, ufan ɣer terbaɛt-agi timselleḥt azal n 8 tneggeḥlin n ṣṣyada. Tura akka, ha-ten-an gar yifassen n yimsulṭa n lwilaya n Tizi Uzzu, la ten-steqsayen ɣef ssebba i ten-yeǧǧan ad xedmen leslah n tmes, d usenzi-ines mebla ttesriḥ n ddula.

  A. A. 

  
 T indaw (conjonctivite) , d tamsalmit neɣ d azzug yettḥazen timelli (conjonctive) yettḥaraben ɣef wallen n umdan. D aṭṭan yeṭṭuqten ama ɣer win meẓẓiyen neɣ ɣer win meqqṛen. Akken ibɣu ṭṭuqtent ccirat-is, ur yettḥaz ara iẓri. D acu kan imi ineṭṭeḍ seg umdan ɣer wayeḍ, isefk ɣef yal yiwen i t-yesɛan ad yerzu s amsujji ilaqen akken ad idawi iman-is si tama, ad isseḥbiber ɣef wiyaḍ si tama nniḍen. 

<p style="text-align: center;"> D acu n ccirat yesɛa waṭṭan-a ? 

 Sumata, aṭṭan-a yettban-d s tezweɣ d uɣẓaẓ yettḥazen yiwet n tiṭ syin snat n wallen, d tirtaw id-itekken si takawt akked taɣart n waman iwṛaɣen d warseḍ deg yiḍ, daya ara imedlen allen tasebḥit mi ara d-yaki umdan seg yiḍes. Akken diɣ tettban-d s imeṭṭawen. Ineggura-ya čeṭṭinen tamuɣli labeɛda ma iḥuss umdan amzun yella yijdi deg wallen-is neɣ ahat tiṭ-is ad tcerreg si tegnit ɣer tayeḍ mi ara tt-yessembiwel. 

<p style="text-align: center;"> Acu-tent sebbat n tindaw? 

 Tezmer ad tili sebba d abirus (virus) neɣ d tabaktirit (bactérie): ttḥazen ama yiwet n tiṭ ama snat n wallen. Abirus yettili d sebba n usiḥḥi yecban aman iwṛaɣen seg tiṭ, ma d tabaktirit teslalay-d arseḍ. Tindaw-a zemrent ad mlilent akked d ddeqs n lehlakat yecban aṭṭan n ubeḥri, aṭṭan n turin neɣ aqraḥ n tyersi. ṣṣenf-a ineṭṭeḍ aṭas gar medden, labaɛda win n tbaktirit ɣer yimeẓyanen. Sebba n tindaw tezmer ad tili diɣ d aḥerbal ( allergie) yettḥazen snat n wallen umbeɛd amlili n umdan akked tɣawsa ukkud yesɛa aḥerbal. Tindaw-a d sebba n uɣẓaẓ d wazzug n wallen ameqqran yettḥazen allen. Tineggura-ya ad neggint d imeṭṭawen war aḥbas. Llant diɣ kra n sebbat nniḍen yecban lewsex (aqeclaw) neɣ kra n ddwa iweɛren mi ara d-iṛuc tiṭ.

<p style="text-align: center;"> Milmi ilaq ad iruḥ umdan s amsujji ? 

 Isefk ɣef yal yiwen yesɛan tindaw ad yerzu s amsujji melba leɛḍil mkul mi ara iwali ccirat n tindaw labeɛda imi tneṭṭeḍ seg tiṭ ɣer tayeḍ, seg umdan ɣer wayeḍ ɣef teɣzi n snat n leddwaṛ si beddu n ccirat-nsent. Isefk diɣ ɣef win yettlusun tiɛeqqacin n wallen ( les lentilles de contact) ad tent-yekkes mkul mi ara t-id-yebdu waṭṭan-a akken ur itelli ara tawwurt i temsalmit iweɛṛen n wallen-is. Ilaq amdan ad iẓer dakken llan ddeqs n waṭṭanen bexlaf tindaw, zemren ad d-banen s tezweɣ n wallen, aqraḥ-nsent, anɣas n yiẓri, d ccirat ilaqen ad awint amdan s lɛeǧlan s amsujji n wallen akken ad inadi ɣef sebba .

<p style="text-align: right;"> Salima Dali  

  
 Ddurt iɛeddan, yerza lwali n Tizi-uzzu ɣer wasun n uẓeffun anda yessefqed isenfaṛen i yettusbedden di tɣiwanin n wassun. Yebda tirza-s si tɣiwant n Tefrit n At Lḥaǧ , anda ibedd ɣer usenfaṛ n lebni n uɣerbaz alemmas B5 deg ulmus n tɣiwant anda lecɣal deg-s sɛan aṭṭas n laɛḍil, d ayen i yerran lwali, ad yefk iwellihen i yemḍebbṛen n tɣiwant d wid teɛna temsalt, i wakken ad ɣiwlen deg uheggi n uɣerbaz –agi i unukcum aɣurbiz i d-itteddun. Am wakken, diɣen, i yerza ɣer temɛemmeṛt n Tefrit n At Lḥaǧ anda yemmeslay d wid isedduyen aselmed deg-s. Tinna, wwin-d awal ɣef uselmed n ddin n lejdud akken ur d-ttafen ara abrid wid i d-yettawin tiktiwin n lbaṛṛani ur nelli ara d ayla n tmurt . Ayen i d-yejjebden lwelha n lwali di tamɛemmert–agi, d allalen i sxedem iserdasen (lɛeskeṛ) imaziɣen di tṛadat-nsen am yimrigen (leslaḥ) d wayen i yettḥaraben fell-asen . Si tɣiwant n Tefrit n At Lḥaǧ , udren-d ɣer tɣiwant n Uẓeffun. Di tazwara, ibedd ɣer yisenfaṛen n yiɣerbazen imaynuten i yessefk ad ldin deg tazwara n cutember i d-iteddun, aseggas aɣurbiz 2017/ 2018, aɣerbaz amenzu , aɣerbaz alemmas B7 akked tesnawit. Ibeggen-d yimḍebber amezwaru n lwilaya lɣiḍ-is, imi axeddim deg iɣerbazen –agi ur yeddi ara akken i iwata : sɛan aṭṭas n laɛḍil, ama di lebni neɣ deg uheggi n yibṛaḥen d yiberdan i yettawin ɣur-sen, ladɣa imi i yezṛa iɣerbazen i yetteddun tura anda ṭuqten yinelmaden. Amedya, aɣerbaz amenzu Saɛdu Ɛli deg wayeg lemden igerdan d tgerdatin. Akka tura isegrew ugar n 900 n yinelmaden . D ayen i yerran lwali, ad iwekked ɣef uɣiwel akken ad ttuheggin i unekcum aɣurbiz i d-iteddun . Syin , iruḥ ɣer teɣremt n 353 n tmezduɣin i ifuken s lebni di 2014, ar ass-a, ur ttufarqent ara. Xas akken azal n 218 n yixxamen di teɣremt-agi, banen-d yimawlan-nsent di maɣres 2015, maca tisura ur sent-ttufkent ara ar tura. Ssebba n waya, d trisit, aman d lgaz ur ttusekcman ara. Rnu ugur n yiberdan d wayen iteddun . D ayen i yerran imḍebber amezwaru n lwilaya n Tizi Uzzu ad yessali ṣṣut-is ɣef wid i yellan d sebba n ustehzi-agi, imi asirem n yal tawacult tazzayrit d akken ad tt-id-tṣiḥ tmezduɣt. Syin, yewwi lwali abrid ɣer yiwen n yiɣzeṛ i yellan di tlemmast n temdint n Uẓeffun, imi lecɣɣal n uqaɛɛed n yiɣzer–agi s leswaṛ n ubiṭun, mazal ur fukken ara, tin ɣer-s d abrid ara yeddun s teɣzi n yiɣzer-agi akken ad tifsus tikli deg ubrid aqdim, d ayen i t-yerran ad iṣaḥres ɣef wid ibedden ɣer usenfar-agi. Deg lport n uẓeffun anda i yemlal d inegmaren d wid t- isedduyen, yesla i yiɣeblan i ten –yerzan , am wakken i ibedd di luzin n teflukin SAKOMAS. Seg tɣiwant n Uẓeffun, yewwi abrid ɣer tɣiwant n At Cafaɛ , dinna, ibedd ɣer uɣerbaz alemmas amaynut ara yeldin tiwwura-s deg useggas aɣurbiz i d-iiteddun, yefṛaḥ imi yufa lecɣal deg-s tteddun akken ilaq . Syin yerza ɣer teftist (plage) iwumi qqaren ( Petit paradis), ula dinna, ibeggen-d lɣiḍ-is seg wayen iwala, am yiḍumman i yettuḍegren deg-s. Syin ,yetti-d ɣer teftist n Sidi Xlifa , imi deg-s ittuhegga-d yiwen n usenfar n tmarrit d tuksa n lxiq . Seg tɣiwant n At Cafaɛ , d abrid ɣer tɣiwant n Aɣrib anda i ibedd ɣer yiwen n usenfaṛ n lebni n lluzin n lajuṛ deg umkan iwumi qqaren Agni Ucarqi , anda lecɣal bdan deg-s , yerna d asenfar ara yefken axeddim i waṭas n yilmeẓyen d telmezyin n temnaḍt–agi, d asenfaṛ ara d-yeglun s lfayda i yimezdaɣ . Am wakken i ibedd ɣer teɣremt n 500 n tmezduɣin AADL d teɣremt 340 n tmezduɣin i lekra. D taɣiwant i yesferḥen lwali n Tizi Uzzu di taggara n tirza-s

<p style="text-align: right;"> Kader Belaid  

<div> 
  
 At tuddar d iɛazamen, ɛebban taluft seg ul kren i unadi ɣef win umu ur yezmir ad yesukkes yiwen. Nudan, sɣerblen armi ɣer taggara ufan win bɣan: 

 «Tuddar nudant-seg ul

 Ufant arzgaz lkayes»

 Berḥen s lexṣayel-is( Ɣer tidet i yettmuqul/ di lḥeq mačči ad yesenqes), amer ad yilli lufaq fell-as. Maca acu ara yexdem bab n lḥeq , bab n tidet zdat dɣel yettayzagen di tasilt n tismin gar taddart-a d ttaddart-ina ? I tikelt nniḍen yebṭel wafran imi taddart teggul s jmaɛliman ur d yeḍri wayen-nni :

 «Tekker taddart teggul

 Argaz-agi ad yettwakkes !»

 Qarren leɛtab ur yettuneḥsab. Imi akka, yesbab ugraw taluft i taddart amer netta-t a tt-id tefru, ad taf argaz ara yeqbel yal yiwen akken ad isewaq ɣef lqum. Taddart am ṛṛebi, yella deg awal ḥedd ur tt-ittɛaṣṣi, ḥedd ur yettruz leɛnaya-s. Kran at taddart ḥetcen, weznen, ktalen, qassen dlan ɣef win i-izemren ad iqazem tilufa : 

 «Win id sbedden yufaf

 Izmer i mkul tilufa»

 Maca asmi id yewwed wass n tidet, d adrum id yekkren s wurfan, isuɣ ibereḥ i wid yebɣan asen-slan : aragaz-nni ur d awezɣi ad yeḥkem adrum yis yugi ad yesteɛraf.

 «Yekker udrum s zɛaf

 Yenna-d ur ten-qbil-ara» 

 Simmal tettcuddu tkares. Simmal tettiwɛiṣ tamselt. Maca nekni si leqbayel si zzman nessen i nmara tiklmi armi id as-nkenu i tmara. Adrum yugi ? Wi cqa ma yugi , ad yekker ihi netta (drum) aɣ-id yaff argaz ɣef ara nemjamel irkeli : . 

 «Yekker udrum yemjamal

 Yebda ameyyez di lɣaci

 Yextar bab n wuzal

 Ttqadaren medden irekkeli» 

 Deg ugraw yal wa yegred nehta. Yal yiwen yenwa dayen tefra. Tura d tidet tamurt tufa-d bab-is . Lemeɛni am yal tikelt iɣalid unẓad ɣer tarbut n lɛaqal :

 «Yekred gma-s ɣer cwal

 Amek tenwiḍ tifet-iyi ?»

 Terqed akken ilaq . Teberber armi tewweḍ ɣef lmuḥal. Widen yellan d atmaten s ddew tit i yuɣalen ttemyaxẓaren. «tura ur d yeqqim lefhem/ tṣub s anda ur d tettali». Sudden yiberden n ṣwab, lmeɛqul ihujer tajmayɛit. Terrez leɛnaya n tmurt, terna tin leɛrac, tegla s tin tuddart, temsex tin n taddart, yekfa lberhan n wadrum, teqras tamrart n tegmat. Amek ara tbedd ɣef iḍaren tamurt ur nesɛi-ara aqaru ? Anwi i-ilaqen a tt-yeḥkem ? Zzin nḍen baygar-asen( imnejmuyaɛ-nni) . Sḥasben, meyzen , cexxen … cexxen armi id ufan ṛṛayɣef acu i ttaqsen si tazwara : tamurt nekni ur as nezmir ara a tt-nner kan gar affus n ubarani :

 «Anwa i-ilaq ad yeḥkem

 Ma ur d i-tqablem nekkini 

 Anwa i-ilaq ad yeḥkem

 Ur ken-qabel kečč-nni

 Teẓram amek ara nexdem…..

 A sen-siwel i ubarani»

 Deɛwessu mačči yiwen udem i tesɛa. Ayen id yecna deg usefru agi Lounis Ait Menguellet d tadyant yugin a tekfu fell-as wagdud aqbayli( amaziɣ s umata). Aya yella deg-sen seg asmi tebda txelqit ɣer ass-a. Yal mi ara t-qareb tadukli ɣer ɣer-sen, ad yekk kra ara yerẓen lufaq nsen. Ahat tibuxest (leɣḍer n Bbuxus yenɣan Yugurten) tefka aẓar di cetla armi neguma ad nemǧazi ɣef yiwen wawal, ɣef yiwen ṛṛay , ɣef yiwet n tmuɣli, ɣef yiwen yismi. Ahat d tibuxest-nni iɣ-zedɣen ɣer yiḍ-a iɣ yeǧǧan wa ijebedd wayeḍ ikaref. Ahat d netta-t (tibbuxest) iq yeqnen ɣef rebeg n facal akked uglugel imi ala ɣer beṭṭu akked icerigen wuɣur nettemḥezwir. Ahat d tibbuxest newret ɣef imezwura nneɣ iɣ yeṣawḍen neguma ad newet ugerz akken ad tefllali timadit-nneɣ. Teḍra-tt yid-nneɣ am win yemɣunzan deg «Nekk» ines . Mi ara yemuqel ɣer lemri ɣef wayed( ayen ur yelli) i-yettqallib xas ulama akken is yenna umedyaz( Lounis) : «laṣel-ik izegel-ik/ win tebɣiḍ yugi-k/ mmel-iyi-d anwi ik illan ?». D tagi id taqṣit-ik yugin a tefru Ay aqbayli yettaǧǧen gma-s yeɣli,a y aqbayli irefden abarani….»

<p style="text-align: right;">Ifuk Ait Slimane Hamid

  
  A winnat, 

  Beṛka-k asnulfu 

  Aẓaṛ irekku 

  Eg leqniɛa deg (w)ayen yellan 

  Akka s-txedmeḍ ur iḥellu 

  D aṭṭan i as-d-irennu 

  Ad t-tenɣeḍ weqbel lawan. 

  Ih, ih, 

  Imi tesɛiḍ nniya i k-id-luɛaɣ 

  Ahat wissen ad tḥesseḍ 

  Ẓṛiɣ tenɛettabeḍ 

  Meqqar xdem ayen yelhan 

  Wexxeṛ-as i wayen yerkan 

  Tamettant ur d-tettak tudert. 

  Ih, ih, 

  Tettḥibbiḍ ad tessizdgeḍ 

  Tleqqmeḍ iẓuṛan n tidet 

  Akken ad tessufɣeḍ ixulaf yeṣfan 

  Meɛna tettuḍ ur d-terriḍ s liqin 

  Aẓaṛ yeqquṛen 

  ul(a) iwumi-yas ttelqim 

  D ayen kan yemmut 

  Ilul-d umaynut 

  Ay akken yebɣu yili 

  D amerḍil neɣ ur yeṣfi 

  Meɛna mazal-it yedder. 

  Ma d ṭlaba i tugadeḍ 

  Ulac wi k-yettabaɛen 

  Ttemyafen akk madden 

  Ma tɣunzaḍ lxaluṭa 

  Ṛuḥ sawem asɣun ireqmen 

  Taɣawsa yeččuṛen d lelwan 

  D nettat i icebḥen 

  D nettat i yeɣlayen. 

  Nekk nniɣ-ak yecbeḥ 

  S yes ɣas berreḥ 

  Akken wid-ik ad ak-d-slen. 

  Wama akka telliḍ akka 

  Aten-id zzin-ak-d s weɛrur 

  Wehmeɣ ayɣer ur asen-tfaqeḍ 

  Neɣ akken i tufiḍ iman-ik ?! 

  Tḥekreḍ fell-asen ayla-nsen 

  Keččini yessizdigen. 

  Ma yella akka i tgiḍ 

  Atan ur teṣfiḍ ara 

  Uɣal-d meqqaṛ tura ɣer ubrid n ṣṣwab 

  Imi nniya-k tugar kulci. 

<p style="text-align: right;"> Mokrane Chikhi 

  
 Ass-nni n ahad 24 seg waggur n maggu 2017, ɣef 8h00 n ssbaḥ i bdan yinelmaden akayad-nsen n taggara n uswir amenzu 5e. Membeɛd mi yetturaǧu ad t-sɛeddin wazal n 16305 n yinelmaden, gar-asen 8495 d arrac d 7810 d tullas, sɛeddan-t deg 371 n wulmisen n yikayaden. Ihi iban-d belli llan 45 n yinelmaden zeglen akayad-agi-nsen, ugten tmental, s lqidar n 0,25 %, s wakka 16260 n yinelmaden i ikecmen tizeɣwa n useɛeddi deg wakal n lwilaya n Tizi Uzzu. Lḥasun iwekked-aɣ-d wannect-agi Mass M. Tacabount, d win istkelfen s yisallen d teywelt deg tenmehla n usegmi n lwilaya n Tizi Uzzu, ass-nni n lexmis tasebḥit n wass. Twekked-d si tama-s Massa Benghebrit, taneɣlaft n usegmi belli akayad-agi amezwaru, iɛedda deg tegnatin igerrzen d ayen yessefraḥen. Niqal ad yili ukayad-agi i 28 deg waggur n maggu, tuɣal tẓuẓ-it-id s 4 n wussan yuɣal-d ar 24 deg waggur-agi ideg nella. Imi twala belli d remḍan dɣa tẓuẓ-it-id, ama ɣef yigerdan neɣ ɣef yiselmaden. Ad d-nesmekti kan belli, akayad-agi n taggara n uswir amenzu 5e n useggas aɣurbiz 2016 / 2017, sεeddan-t yinelmaden deg yiɣerbazen-nsen anida qqaren, mebla ma rzan ɣer yiɣerbazen-nniḍen, am wakken xeddmen deg useggas yezrin. Am wakken diɣ ara d-nesmekti belli, akayad-agi yella-d kan ɣef teɣzi n yiwen kan n wass, sɛeddan deg-s kraḍ n yikayaden, win n taɛrabt, win n tefransist akked win n tusnakt. Ma d akayad n taggara n uswir n ulmud alemmas BEM ara d-yilin gar 04 ar 06 seg waggur yunyu, ad t-sɛeddin wazal n 13799 n yinelmaden, gar-asen 6550 d arrac akked 7239 d tullas, ad xedmen ikayaden-agi deg 50 n yiɣerbazen ilemmasen. Ma d win n taggara n uswir n tsenawit neɣ ayen iwumi qqaren BAC ara d-yilin gar 11 ar 15 deg waggur n yunyu, yetturaǧu ad t-sɛeddin wazal n 20955 n yisnawiyen, gar-asen 8754 d arrac ma d 12201 d tullas. Ad xedmen akayad-agi deg 70 n wulmisen n yikayaden. Ilaq ad d-nini belli wigi ijerden iman-nsen ɣer ukayad n Bac, llan deg-sen 14900 d inelmaden iɣurbizen (yeqqaren deg tesnawit), llan wazal n 6055 n yinelmaden imunan. Ma d ikayaden n waddal ama d win BEM neɣ d win BAC, yuɣ lḥal ad sεeddan-ten yinelmaden deg yiɣerbazen-nsen am useggas iεeddan.

  Ghani Amazigh 

  
 Imezdaɣ n Ainouche hdjila i yettwasnen s yisem n bulitif di tlemmast n tmanaɣt temdint n tubiret xeddmen ass larebɛa iɛeddan timesbaniyin zdat lwilaya n tubiret anda ssuturen si lwali s tnezduɣin nsen tijdidin iten- weɛden acḥal-ayagi s tikci n tnezduɣin ladɣa asmi ssalin lecɣal , ɛlaḥsab imetel n twaculin iɛeddan i 128 twaculin yenna-d akken sin iseggasen aya imi s nennan ad tefɣem seg ixxamen ideg llan ad uɣallen ɣer yixxamen ijdiden di 10 wussan kan dacu kan ayaggi ur d-yelli ara di tilawt acku acḥal- aya ttrajun melmi ara wḍen asirem nsen , Rrnu ɣer wayan iten-icuɣben mliḥ imi lejrida n tnezduɣin tbaned dayen yeǧǧan imezdaɣ-a ad ɣulfen s waṭas , Si tama nniḍen tinezduɣin-agi ideg ttidiren akka tura ɛlaḥsab imeslayen kra twaculin azal 50 yiseggasen aya fell-asent meḥsub si tallit n ucangu aṛumi yerna xerbent akk bɣant ad aɣlint di yal lweqt ladɣa deg ussan n tegrest ttazalent akk d aman , am wakken daɣen begnen-d d timecṭaḥ ur wesiɛit ara imi llant twaculin yesɛa azal 7 neɣ ktar yemdanen yid-sen ttidiren deg snat texxamin kan , ɣef wannect-a xeddmen timesbaniyen zdat lwilaya iwakken ad d-sbegnen lɣid nsen d liḥala ideg llan i yimḍebren ladɣa lwali ɣef lweɛd ur smersen ara deg tilawt yerra d aɣbel iten ixenqen acḥal iseggasen-aya yerna mazal ttidirent . Ma yella d timesbaniyen nniḍen llant ass letniyin di tɣiwant lexḍariya id-yezgan di lwilaya n tubiret anda imesfayden si tnezduɣin n AADL seg ahil 2 aseggas 2013 xeddmen timesbaniyen zdat n tɣiwant ssuturen seg uselway n usqamu ɣerfan tɣiwant akken ad iggar iman-is ɣef tedwilt-agi n tnezduɣin yesɛan azal 250 tnezduɣin imi werɛad bdan lecɣal deg-s ur d-iban wacema fell-as , am wakken ssutren daɣen dacu n tsebbiwin iten- yeǧǧan ad bedlen amkan i uṣenfar imi stenyan ad yili di saṭṭu i yiqerben ɣer temdint lexḍariya uɣallen rrant s amkan nniḍen ɣer temnaḍt talwin , Si tama tayeḍ nnan-d belli xelsen aḥric amezwaru deg useggas n 2014 s-ɣur twekla rrnu ɣer waya maci d tikelt tamenzut ara xeddmen timesbaniyin acku xeddmen yiwet n tikelt zdat n lwilaya anda ssutren seg imḍeber amenzu lwilaya akken ad d-yar lwelha-nes ɣef uɣbel-agi iten-icuɣbel s waṭas am wakken ssuturen ad d-afen tifrat s lɛejlan dacu kan ur d-iban yiqiḥ ar ass-a d wussan . 

<p style="text-align: right;"> Abdelhak Menas 

  
 Aṭas i iwalan Nasira Ɛebrus tger deg wannar n leqdic seg wul ɣef tutlayt n Lmulud at Mɛemmer, ama s yimagraden-is n unadi, s yisaragen d wayen-nniḍen. D ayen i aɣ-yeǧǧan ad tt-nenced i tdiwennit-a i teqbel s tumert akken ad aɣ-d-temmeslay ɣef kra n tlufa n tutlayt.

  Aɣmis n Yimaziɣen:mmeslay-aneɣ-d, tazwara, ɣef Nasira tamnadit? 

 Nasira Ɛebrus: Azul. Seg yiseggasen n 90 i bdiɣ ttarraɣ tidmi-w ɣer unadi deg unnar n tmaziɣt. Acu kan d aserwet, ur iban ara wannar-nni. Ḥemmleɣ-ten akk: tasekla, tasnilest, amezruy… Nniɣ-as ad sqedceɣ meqqar ayen lemdeɣ deg tefransist. Dɣa, ma tebɣiḍ rriɣ-tt ɣer tesnilest, maca giɣ-as amkan i tsekla: sya ɣer da, alama rseɣ-d ɣer uḍris n tezrawt taseklant. Bdiɣ deg Tizi, sakkin usiɣ-d ɣer Inalco kemmleɣ d Mass Chaker. D netta i yi-yeslemden am waṭas-nniḍen amek iteddu unadi n tidet. Sakkin, udreɣ-d ɣer Aix en Provence, slemdeɣ tamaziɣt, slemdeɣ daɣen tafransist. Sakkin, uqmeɣ akayad aɣelnaw di CNRS deg 2005.

  Tenniḍ-as ad d-yaweḍ wass ad tkecmeḍ i unadi-a?  

 Lemmer d lebɣi, yal win yerẓan aqerru-s, yewwi dderk ur yestehza ara deg ulmad, ad yaweḍ iswi. Ulama amkan i ṭṭfeɣ mačči di tmaziɣt. D tizrawin tigreɣlanin tigrakaliyin. Ayen igerrzen d amlili d waṭas n yimnuda n tmura-nniḍen. Aṭas wid ukud lemdeɣ timsal d tifin n yisteqsiyen iwulmen i tutlayin yecban tayi-nneɣ.

  Tgiḍ kra n yisaragen, am wakken i d-turiḍ ddeqs n yimagraden ɣef tira n tmaziɣt d tsekla s umata. Ɣef tmuɣli-m, d acu igerrzen deg-sen d wacu ixussen? 

 Di tazwara ferrḥeɣ aṭas mi ara d-yeffeɣ udlis. Acu kan, skud neqqar nettwali, tettban-d ssebba i yesserwayen, i itekksen laẓ, gar wayen ɣriɣ i yiman-iw neɣ almend n waktazal di temsizzlin. Yettɣaḍ lḥal mi ara iban umaru iḥar ad d-yessufeɣ adlis, ulac aseɣti. Tikwal daɣen, d asemnenni n tefyirin. Ur iban akk amek yebna wungal neɣ tullist. Aṭas i yenwan teshel tullist. Tewɛer ugar. Deg wungal, tzemreḍ ad tcaliḍ, ad truḥeḍ ad d-tuɣaleḍ. Tullist ɣur-s ilugan zemken. Ma d tamedyazt, yella wayen yufraren daɣen. Ula d tinna deg-s ccɣel. Nniɣ-d yakan tahregt (inspiration) weḥd-s mačči d tasekla. Aru ales, ales taruḍ, tasekla am usnay n yizurar. Tikwal yelha yiwen ad yaru ayen i as-d-ineffḥen, tikwal daɣen, yelha ad as-yini umaru: ‘’anwa ara yeɣren ayen uriɣ? Iwumi ttaruɣ…?’’ 

  Ad d-nuɣal ɣer uselmed n tmaziɣt iɣef turiḍ yakan. Aṭas i yettwalin teqqen-it tsertit deg Tferka n Ugafa. Acu d awal-im? 

 Awal ad yeɣzif. Yella wayen i d-yesbanen udem amaynut n uselmed n tmaziɣt. Idlisen awfusen, inelmaden ṭṭuqqten di tmurt n Yiqbayliyen. D ayen yessefraḥen. Yella wayen yelhan. Ssneɣ aṭas n yiselmaden ulac win i ten-ifen ula di tmura-agi n Umalu. Acu kan, ar melmi ara yeddu uselmed n tmaziɣt s warraw-is kan? Yiwen n ufus ur yettceqqir ara! 20 d aseggas-aya, alemmud ur s tmara!(…) Yegzem wawal. Ma d tifaskiwin d yinawen, d asdegdeg, akken qqaren warrac-nneɣ.

  Amek ara igerrez waddad-is meskud tutlayt d tunsibt deg ukaɣeḍ? 

 Ur nezmir ara ad nẓer, mačči aṭas-aya. Ulama lemmer bɣan, tili tuɣalin ar lakul i d-iteddun ad tgerrez tegnit. Neɣ amer ttraǧun Takadimit ad asen-d-tesnulfu tameslayt i ara slemden. Ur ilaq ara ad nettu, daɣen, yiwet uriɣ-tt di tezrawt n ddukṭura-inu. I tikkelt tamezwarut Lezzayer tufa-d iman-is sdat useddu n uselmed n tutlayt ur nesɛi kra n ttawil neɣ n tarrayin. Taɛrabt, tafransist d teglizit, usant-d am trezfin si tmura i tent-yesseddan. Yerna tutlayin-agi i d-uddreɣ mačči d yiwet n tmurt i tent-yesseddan. Fransa d tmura yettmeslayen tafransist (la Francophonie), am Kanada, Timura taɛrabin (Surya, Maser, Lubnan) acḥal d leqrun i sserwaten. Ma d taglizit, atan iban, Legliz d Marikan yella deg wawal. Wa ilaq ad t-id-nini.

  I deg wayen yerzan tira n tmaziɣt, d acu i mazal ẓerren d uguren yimnadiyen n INALCO? 

 Tamsalt n tira teddez ur tebriz. Llan yisemtar (Recommandations) n 1998, deg lliɣ imir-n. Ma nemsefham, ad neddu yis-sent alama tella temlilit gar yimnuda d yiselmaden yessnen tamaziɣt d tesnilsit, d wid yesseɣrayen daɣen. Ahat walan ayen ur walan yimnuda di tesgiwin ideg llan. Imnuda n Lezzayer, n Fransa, n Kanada. Ma tkemmel akka, atan tetteddu am tsertit. «Kečč tettaruḍ akka, nekk bɣiɣ akken-nniḍen». Neɣ «Imi d kečč i d-yennan ur qbileɣ ara». 

  Tserseḍ-d taggara-a ayen tqeddceḍ deg Internet i lmend n win i terza taluft. Amek almi tenniḍ tura ad sqerbeɣ leqdic i wid i as-yesran? 

 Tura, aql-aɣ di tallit n tɣawla. Lemmer ad gganiɣ, ad d-stafiɣ akken ad d-ssuffɣeɣ adlis. Ayen uriɣ ad t-yeg lawan(…) Ihi, ama d tasekla ama d anadi, mi d-ḥawceɣ kra, ad t-serseɣ s aḍris. Win yeččan, yečča, win ur nečči, tarbut tella.

  Ad kem-nesnemmer ɣef wawal-im. Aseqqef n tdiwennit-a i kem… 

 A win yufan ad tefkem, daɣen, awal i yimawlan n warrac, i warrac yeqqaren tamaziɣt neɣ ahat i wid yuran ur ssawḍen ara ad ssiẓergen kra. Wid yuran aṭas deg Internet. Llant daɣen di tdeblin (administrations), wid yeṭṭfen aseddu n tmaziɣt, ahat nezmer ad nefhem ayen akka tekres. Mačči kan d tasertit n udabu. Kecment-d tlufa-nniden. Azul i yiselmaden n tmaziɣt anda ma llan. Tidmi i Nur Weld Ɛmara, Ferḥat Ayt Muḥend, Ferḥat Celmuni, Naɛima Ḥadi d wid akk iruḥen s ucawaḍ n uselmed n tmaziɣt di tegnit n ddiq.

<p style="text-align: right;"> Yesteqsa-tt: Mhenni Khalifi 

  
 Nnig n yimaynuten n tsekla tazwawt i d-yettaffaɣen seg teswiɛt ɣer tayeḍ, am wammuden n tullisin, n tmedyezt, akked ungalen, tella tuffɣa n yiḍebsiyen n ccna daɣen. Yiwen seg yiseɣraz-nni (albums) ihi, d win n umedyaz, mass Xalifi Mhenni, umi yefka azwel « TIFRAT », i d-yeffɣen deg duǧember 2015. Deg uḍebsi-nni ad d-naf ṭam n tezlatin i d-yettmeslayen ɣef ṭam n yisental, meḥsub yal tizlit s usentel-ines. Deg tezlit tamezwarut « Imawlan », anaẓur yerra-tt d tajmilt i lwaldin-is iɛzizen, aṭas n yimeslayen iweznen, iẓiḍanen, i d-yenna fell-asen neɣ ɣef yimawlan-is s umata. Tizlit tis snat « Tifrat n usefru », yehḍer-d umedyaz s tmuɣli-s ɣef xilla n tɣawsiwin, deg-s yettluɛa albaɛḍ ad ifiq i wayen ahat i t-yesdereɣlen, amzun yettakk-as isemtar… Tizlit tis kraḍ « Amdan igerrzen », d tajmilt nniḍen sɣur-s, maca tikkelt-a i unaẓur-nneɣ ameqqran Lwennas Meɛtub. Deg-s iwennaɛ awal fell-as s wayen akk i d-yeǧǧa leɣyab-is d lqerḥ deg wulawen, d wayen i d-yeǧǧa d timsirin mazal ad ilint, ulama yemmut. Yerna-s ccbaḥa s usirem i ilaqen ad yemɣi ɣur-neɣ. Dɣa yenna deg yiwet n tseddart « Akka i d tamurt/ i neẓra mazal ad nẓer/ ula d tazemmut/ nwan ad as-qelɛen aẓar… ». Tizlit tis ukuẓ « Taluft-nneɣ », i yecna umedyaz akked unaẓur Zeddek Lmulud, d tin i ilaq ad isel yal azwaw. Ad naf deg-s awalen n usḥissef, d uzɣan ɣef waddad n uzwaw, neɣ n tmetti s umata i iḥuzan swaswa anaẓur, ɣas ma yessekcem-d deg-s ciṭṭuḥ n usbens. Deg tezlit tis semmus « Abruy », Mhenni yesseɣzef awal deg-s ugar n tid nniḍen, imi d-yekka acḥal d tamsalt i t-iceɣben, yemmeslay-d ɣef yiɣilifen n tmurt amek zemren ad ṭṭuqten ma yella neɣfel fell-asen, deg-s yettwessi ayetma-s ɣef lasel, daɣen ad wexxren seg wanda llan send ad tettwaɣ s lekmal. Tizlit tis sḍis « Taḍsa n ddunit » i yecna umedyaz akked unaẓur n taddart-is Wali ɛebdelɣani, ad naf deg-s kra n ttuḥid d usfelsef ɣef ddunit-a ideg nettidir, seg tama nniḍen ad negzu ayen i d-yeqqar umedyaz, amzun nekni ziɣ nessenɛat-d amezgun i ddunit, s wayen akk i d-tettak… Deg tezlit tis sa « Tizlit n unelmad », yerra unaẓur ddhen-is i tecriḥt tameẓyant; i yigerdan i yellan d imal (futur). Yerna-s ccbaḥa ugar, ladɣa mi d-yessenṭeq deg-s agrud, i yellan d gma-s amecṭuḥ Meẓyan Xalifi, ad d-yemmeslay s yisem n unelmad i iḥemmlen tɣuri. Yettwessi inelmaden ad ḍefren isemtar (conseils) ɣef tmussni. Tizlit tis ṭam « Anwa i as-yennan », taneggarut deg uḍebsi « TIFRAT », win i as-yeslan ad yegzu srid dakken teččur d asirem, yal taseddart tettmeslay-d ɣef lecɣal n lɛali i yettwaxedmen, wid swayes numer imi d abaɣur kan i aɣ-d-rennun. Ayyuz i mass Mhenni Xalifi ɣef yiseɣrez-ines amenzu, afud ijehden i netta, i wid akk iqeddcen ayen yezdigen ɣef yidles.<span style="white-space: pre;"> </span> 

<p style="text-align: right;">   Kaysa Xalifi 

  
 Tessɣer-it ddunit akked tẓuri, mmeslent-t leɛwayed n teqbayelit, yezga-d d tizdit gar tsuta n yinaẓuren imezwura d wid n tura.

 D bab n wawal urẓin akked uẓawan aḥnin, anwa ur yessuzen, xas ulamma s yiwet kan n tezlit, ucennay Taleb Tahar ? Xas ulamma yesḥassef ɣef kra n yicennayen n tsuta-agi taneggarut, xas ulamma zgan-d sdat-s aṭas n wuguren, ladɣa, lehlak-is (Lehlak n ssker i ireṣṣan deg-s azal n 30 n yiseggasen-aya), acu kan, ur yebri ara i ṭṭbel deg waman, akken qqaren yimezwura uɣur i d-yuǧew tabɣest. Yekkat akken yufa, s wayes yufa, xas ulamma yezga yettawi-tt-id deg nnican, yal tikkelt. Deg album-agi aneggaru anda i yecna akked waṭas n yicennayen-nniḍen, yecban Ali Ideflawen deg tezlit ‘’Layas’’, Kheloui Lounes deg tezlit ‘’Dadda’’…atg, Yuɣal-d Taleb Tahar ɣer unnar n ccna s 9 n tezlatin igerrzen : Later, Dadda, Layas, Yeggugem yiles-ik, S lɛezzat-iw, A medden, A Newwara akked tezlit Nebda. Deg-sent, yewwi-d awal ɣef wayen akk i iceddun timetti ɣer umdan, ama dayen yelhan, ama dayen ixussen deg-s. Nezmer ad d-nini, tizlatin-agi n Taleb Tahar, d akemmel i umecwar-is, d tallit-nniḍen deg tmeddurt-is imi tizlatin-is, seg tazwra, cuddent am tezrart, am yixfawen n udlis i d-mmseḍfarent. Yal tasfift neɣ album, d aḥric deg tudert-ines : deg-s urar, deg-s iɣeblan. D ta i tamɛict n unaẓur akken i aɣ-d-yenna. Yekker-d s iwellihen n yicennayen imeqqranen i as-yemlal lesrar n tẓuri. Yecna s umeslay azeddgan i irefden idles n tmurt-is. Yella-d d inigi ɣef tsuta, d amezgar gar usirem akked layas, d amsebrid ‘’deg ubrid yeǧǧan later, di lḥif i ak-yedda uḍar’’, akken i as-yeqqar deg tezlit-is. Am wakken i d-yefka tamuɣli-s ɣef kra n yimdanen, yenna-d : ‘’yiwen iles-is qeṭṭeɛ, ihedder ɣef wid i t-yifen. Yezmer ad yesqiṭṭeɛ, yettaddu i yigellilen’’. Acu kan, deg taggara, yemmekta-d, kamim ussan igerrzen. Xas ulamma, akka tura, aqerru-s yessa-t udfel, ɣer ccib n leɛmer-is, akken i as-tenna tinna i Ait Menguellet, mazal ul-is d aleqqaq, mazal-it yettmektay-d Ṭawes, ɣef wakken i d-yeḥka :

  <em>’’Ah a Newwara, mi akem-walaɣ di lḥara, tettakeḍ acbi ɣur-s.</em> 

  <em>Ah a Newwara, ul-iw ur yesbir ara, mmektiɣ-d Ṭawes.</em> 

  <em>Kemm d axalaf amecṭuḥ,</em> 

  <em>Nettat, teǧǧa-d ccama.</em> 

  <em>Tessendafeḍ-iyi leǧruḥ,</em> 

  <em>Lebɣi, neɛzel-it di tama.</em> 

  <em>Cfiɣ mi lliɣ d amecṭuḥ,</em> 

  <em>Ɣer ɣur-i i d-tettɣima.</em> 

  <em>Tura, kra din iruḥ,</em> 

  <em>Ddunit, tedda di nneqma’’.</em> 

 Ihi, win yebɣan ad yegzu tadyant n unaẓur, ad isel i win iɛefsen tirgin ḥafi. Tizlatin-agi n Taleb Tahar, zemrent ad ilint d iḍrisen n tɣuri deg uɣerbaz. Deg-sent amawal iwulmen akked ttrebga yebnan ɣef temsirin n ddunit. 

<p style="text-align: right;"> Hocine.Moula  

  
 Tusut takiwant (toux sèche), tettawi ddeqs n yimdanen s amejjay. Akken tezmer ad tili d ccira taxfifant, tezmer diɣ ad teffer kra n waṭṭan nniḍen labeɛda ma tɛedda 3 n leddwaṛ neɣ temlal d ccira nniḍen.

<p style="text-align: center;"> Tusut takiwant ? 

 D tusut yekkawen, ur d-ngellu ara s yičexṛuṛen. Akken tezmer ad tili kan weḥd-s, tezmer diɣ ad temlil akked ccirat nniḍen am tawla, asiḥḥi n tanzarin, aqṛaḥ n tedmart……atg. Ur ilaq ara amdan ad yestehzi deg yiman-is, imi di ddeqs n tikkal, tusut takiwant tetteffer kra n lehlak labeɛda ma tɛedda tlala n leddwaṛ.

<p style="text-align: center;"> D acu-tent sebbat n tusut-a ? 

 Tusut yettɣimin kra n wussa kan, sumata tettemlili d lehlak n ubeḥri, aṭṭan n twermin, tamsalmit n tɣanimin n turin. Ur telli ara d aɣbel, imi tzerri s ḥellu n lahlakat-a.

 D acu ma tella tusut-a d tin yezgan, iɛeddan tlala n leddwaṛ ( toux chronique), isefk ɣef umejjay ad inadi s telqey di tudert n umdan s ddeqs n yesteqsiyen ammer ahat ad yaf kra n waṭṭan.

 Imi ma yenna-s-d umuḍin tusut-a tettlal-d mkul tafsut ( timlilit d yidqi (pollen) neɣ mkul m’ara yennal kra am umcic, amejjay ad inadi ɣur-s aṭṭan u uḥerbal (allergie), ma yufa-tt diɣ tettlal-d deffir yal ljehd yessexdam umdan, yezmer ad inadi ɣur-s aṭṭan n buneggaf (asthme). Ula d asiḥḥi n tanzarin ɣer deffir, wazi (reflux gastro-oesophagien), axenzir (cancer) n turin lebeɛda ɣer win yettkeyyifen, aṭṭan n wul, tusut taseɛqit ( coqueluche) ttaken-d ccira-a.

<p style="text-align: center;"> Acu n wugur id-tettawi tusut-a i tudert n umdan ? 

 Tusut teččeṭṭin tudert, imi tettuɣal d ugur i umdan. Dɣa ma tettili deg yiḍ, tessefraɣ-as iḍes. Dayen ara t-yeǧǧen ad yefcel ṭṭul n wass. Ula d aṭuqqet-ines yessenṭarray tiɣanimin n turin. Aya yezmer ad yesḍul ḥellu n umdan ɣas sebba d taxfifant.

<p style="text-align: center;"> Kra n yiwellihen: 

 Tusut takiwant d ccira mačči d aṭṭan ɣef waya ur ilaq ad d-nettaɣ ddwawi melba lemcawṛa n umejjay ɣas zemren ad tt-ḥebsen di kra n wussan. Di yal tikkelt, ilaq ad nerzu ɣur-s akken ad iẓer ma d tusut taxfifant yuklalen kan ddwa, neɣ ad aṭṭan nniḍen yuklalen anadi d uwelleh ilaqen s amejjay nniḍen.

<p style="text-align: right;"> Salima Dali 

 
  
 Ad d-nuɣal ɣer deffir s rebɛin n yiseggasen. Lliɣ tt-ḥewwiseɣ di temnaḍt «les alpes de haute-Provence». Lliɣ di laɛli n 1200 neɣ 1300 n lmitrat. Di tallit-nni, ulac amerray id i tezzin ɣer dinna. Ulac d acu id imeqqin dinna ala amezzir. Lqaɛa terɣa am tniri, teɛra tessewḥac. Azal n tlata wussan n tikli, ḥebseɣ deg yiwet n taddart, taddart-nni ttun-tt medden, ixxamen-is hruran, ur d teqqim ara deg-sen tudert. Sarameɣ ad afeɣ cwiṭ n wamman akken ad kkseɣ acayaḍ n fad-iw, ur d-ufiɣ ara, dɣa kemmleɣ abrid-iw. Lḥiɣ azal n xemsa n tsaɛetin, ur d-ufiɣ ara aman, ulac akk ayen d-yesskanayen lǧerra n waman, laqaɛa tekkaw, anda ma mmuqleɣ terɣa lḥala…

 Akken akud, waleɣ s lebɛid lexyal d aberkan. Di tazwara nwiɣ d aqejmur n ḥedd isekla, tedduɣ ɣer ɣur-s ad ẓẓreɣ d acu-t, ziɣen d ameksa d weqjun-is, akked d tlatin wulli ṭṭsent ɣer yidis-is ɣef lqaɛa yessreɣ yiṭij. Ijebd-d taḥellabt-is n waman, yefka-id ad ssweɣ. Aman-nni d isemmaḍen, ttarran-d tarwiḥt. Ameksa-nni ur iḥemmel ara ad yutlay aṭas, Aqjun-ines daɣen yelha, yerna d asusam am netta. Yezdeɣ yiwen wexxam d netta i t-yebnan s wedɣaɣ, sseqf-is yeǧǧhed yettqabal aḍu n tegrest i d-yettsuḍun akked d ideflawen-ines. Taddart iqerben ɣer dinna, tebɛed ɣef umkan-nni s waṭas, ɣef waya nniɣ-as ad iyi-ssens deg uxxam-is, ad sɛeddiɣ iḍ-nni yid-s. Ɣef yimensi, yebḍa yid-i tiremt-is. Imi nekfa imensi, yewwi-d acarraɛ yessers-it-id sufella n ṭṭabla, yessmar-d iɛeqqayen n ubelluḍ yellan sdaxel-is, ifren-iten, yekkes-d widen-nni yelhan, iḥesbiten yiwen yiwen , yal taɛemmurt yerra deg-s ɛecra n yiɛeqqayen. Imi yekfa, ijemmeɛ-d meyya n yiɛeqqayen n ubelluḍ d iwfayanen, dɣan yeḥbes lxedma-s, imir nruḥ neṭṭes. Azekka-nni qqimeɣ diɣ yid-s, bɣiɣ ad arnuɣ ass-nni. D tanezzayt imi newweḍ ɣer umkan i yebɣa, neḥbes. Yebda yeqqaz ixemjan, ad iɣezz axemmuj ad iger aɛeqqa n ubelluḍ ɣer sdaxel-is, syinna akkin ad yerbu axemmuj-nni s wakal. Yeẓẓa azal n meyya n yiɛeqqayen n ubelluḍ. Nniɣ-as : 

 -Ma inek akal-agi anda akka t-ttezzuḍ.

 Yerra-id, yenna-id :

 -Ala

 Nniɣ-as :

 -Ma teẓriḍ anwa id bab-is

 Yerra-id, yenna-id :

 -Ala, ur ẓriɣ ara ?

 Nniɣ-as :

 -Acḥal-ayagi seg wasmi tebdiḍ tetteẓẓuḍ akka.

 Yerra-id, yenna-id :

 -Tlata n yiseggasen-aya.

 Nniɣ-as :

 -Acḥal n yiɛeqqayen n ubelluḍ i teẓẓiḍ.

 Yerra-id, yenna-id :

 -Ɛecra alaf, maca kra uɣen, kra mmuten.

 Nniɣ-as :

 -Acḥal di laɛmer-ik ?

 Yerra-id, yenna-id :

 -Xemsin n yiseggasen.

 Wagi isem-is Ilziyar BUFYI (Elzéard Bouffier), zik yella yezweǧ, yesɛa mmi-s. Tagara temmut tmeṭṭut-is yerna yemmut mmi-s, yegrad waḥd-es, ikemmel akken ddunit-is waḥd-es, yettidir ala netta d weqjun-is akked wulli-ines. Iwala xussen isekla di temnaḍt-nni, dɣa yebda i teẓẓu abelluḍ. Nniɣ-as :

 -Tibelḍin-agi i teẓẓiḍ akka, ad uɣalent ad imɣurent gar-aneɣ akka d tlatin n yiseggasen.

 Yerra-id, yenna-id :

 -Ma yebɣa Yillu, ma yella mazal ddreɣ, ad arnuɣ ad ẓẓuɣ aṭas, ayen twalaḍ akka ass-a, d tiqit n waman deg yilell. 

 Azekka-nni ǧǧiɣ-t ruḥeɣ.

 Yekker ṭṭrad amezwaru n umaḍal, anda ttikiɣ. Zrin iseggasen, yekfa ṭṭrad dayen. Mmekt-aɣ-d ameksa-nni akken i teẓẓun isekla. Nwiɣ ad t-afeɣ yemmut. Ufiɣ-t mazal-it yeǧǧhed ugar n zik-is. Mazal-it kan akken i teẓẓu isekla. Yezznez ulli-nni-ines acku tt-ɣeẓẓent isekla-nni, ssexsarent isegmi n yisekla-nni. Yuɣ-d deg umkan-nsent tiɣrasin n tzizwa. Nḥewwes akken di sin di teẓgi-nni id yesslul. Tesɛa azal n aḥdac ikilumṭren di teɣzi, akked tlata ikilumiṭren deg tehri. Wahmeɣ mačči d kra, akka ay d amdan ! Acḥal i yuklal n leqder. Ibeggen-d waḥd-es, war ttawil-at atraren nesɛa ass-a, ala ifassen-is d wallaɣ-is, ibeggen-d akken amdan ma yebɣa ad yexdem s wul-is, yezmer ad yexdem awezɣi.

 Tanmirt i Mass Ilziyar BUFYI (Elzéard Bouffier). Yuklal tajmilt tameqrant.

 D’après Jean Giono, L’homme qui plantait des arbres.

 Yerra-tt-id ɣer teqbaylit Bussaɛd ḤEMAR, 

 Win i teẓẓun isekla 

  
 Itikkelt tis snat, “Tidukkla n Bab lxir” n Ayt Sidi ∑li, tessawed ad theyyi yiwet n tmeɣra yesdduklen atas n tirmad n lxir deg wahil-is. Tameɣra-yi, tella-d s tallelt n yi¥allen n lxir, Leqdic agejdan i d-ittuhyan i ssehra-yi d lextana neɣ d ṭṭhara n warrac n twaculin ur neskfi ara iman-nsent, deg temnaḍt-a n Yiberbacen. Tidukkla–ayi tessaweṭ ad tessewjed neɣ ad tessuddes i lextana n wazal n 35 n warrac deg tɛecret taneggarut n Remṭan ; akken i d-aɣ d-tenna Massa Dihya lɛemrani (d taɛeggalt neɣ d timṭebert n Tidukkla-yi). Ṭṭhara-yi tella-d baṭel deg sbitar n «Le Rameau d’olivier», s tallelt n Mass Nait Ali lbachir, anemhal n sbiṭar-a. Aṭas n tirmad i d-yettuhyan i ssehra ilmend n tmeɣra-yi. Tazwara, seld neɣ membeɛd aserḥeb s kra n win i d-yerzan ɣer din d tiwaculin n yimeṭhar, d yimḍebren yemxalafen, neɣ d yineɣmasen tameɣra tebda s ccna. Gar yicennay-a n Yiberbacen i yebdan ssehra : mass Ainsri Salim, Nadjim Alouache i d-yewwin aṭas n tezlatin, ayen yesferḥen, yeszhan inebgawen iḥedren din. Syin, tkemmel ssehra s urar n yiwet n tceqquft n umezgun “SSber n uẓawali” i d-tesewjed terbaɛt n Lḥemmadiyin. Taceqquft n umezgun : “ssber n uzawali», d tin yura umeskar Oueret Zahir d yiɛegalen n ugraw-is, yal yiwen s yisem-is : Hakima Abbas, Laalaoui Wisam, Aadjelia Fareh, Ammaruc Yanis, Aabas Belaid, Idri Said, Boutekka Abed Elhadi. Asentel iɣef i d-tewwi tceqquft-a d tanifit yekkan nnig tẓawalit, d ayen icudden s waṭas ɣer wayen ttidirent d lḥif d tinneɣnit twaculin yenḥafen deg tmetti. Imi, ɣas akken, aṭas i yettseddiqen i yigellilen maca, deg tegti, aya i wakken ad d-sseknen kan iman-nsen, annect-a d ayen i yettḍurun tiwaculin s tidet, yetthuddu akter ma yebennu. Taceqquft-a tessmektaya-aɣ-d daɣen, s teqbaylit-nni n Leqbayel, s yimenzayen-is : am uɛiwin, tanifit, atg. Ɣef ttawilat n lxedma-nsen d wadeg anda qeddcen yinaẓuren-a, mass Ouret Zahir, yemmeslay-aɣ-d ɣef lixsas n ttawilat imi ur sɛin ara ttawilat ilaqen akken ad xedmen ladɣa i wallus n tcequfin-nsen. Ɣas akken agraw-a yebda seg 2001 maca, ar ass-a ur isɛi ara ttawilat i asen-ilaqen am wadeg anda ar xeddmen lxedma-nsen. Seg wadeg ɣer wayed, ggran-d deg yiwen wammas i asen-d-tessummer massa Aissou. D acu kan imi, d ayen i yeḥemmlen, mazal-iten ttkemmilen deg ubrid-a n tẓuri, annect-a iban-d deg ssehra imi wweḍen ɣer yiswi-nsen s usiweḍ n yizen i yimdanen tikkelt s taḍsa, tikkelt s cwiṭ n ddrama. Tidukkla-yi n bab lxir tefka daɣen, arazen i wid i d-yufraren deg yikayaden n uɣerbaz amezwaru, uɣerbaz alezmmas, d wid n BAC. Tameɣra, tkemmel almi d rrebɛa n ssbeḥ s waṭas n tirmad-nniṭen yemxalafen ; d ayen i yessferḥen akk tiwaculin-a d warrac-nsent. Aselway n tidukkla-yi Mass Zahir Tabia yemmeslayaɣ-d ɣef waṭas n tirmad n wahil n tidukkli-ayi ama d ayen yettwaxdmen ussan-a yezrin neɣ d ayen ara yettwaxdmen deg wussan i d-iteddun : aḥelli n kra n «les formations» am useḥfeḍ n lgaṭu deg uxxam n yidles n Yiberbacen ara yebdun seg Ctember i d-iteddun i tlawin i ibɣan ad iḥefḍen lḥirfa-yi ; asiweḍ n «Qufat ramadan» i waṭas n twaculin i tt-yuklalen ; asewjed n “Qufat lɛid” ; asewjed n tmeɣra i rebɛa n yislan deg Tuber i d-iteddun …atg. Ɣer taggara, nezmer ad d-nini, belli leqdic-a d ayen i yezmren ad yezeṭ tagmat, tadukkli, tallelt gar yimdanen, gar yimezdaɣ n yiwet n taddart, n temnaḍt. lxir, dima yestabaɛ deffir-s lxir ; a win yufan ad tili yal aseggas ama axir ! 

<p style="text-align: right;"> K.R 

  
 Γas akken taγiwant n At-Zikki tesfaydi-d s wudem unṣib s lxedma usenfar n lgaz n temdint i ittewεegnen niqal ad yebdu s wudem unsib deg aggur n yennayer 2014 useggas yezrin, maca yella-d laεḍil meqqren di lxedma sebba iεewiqen n kra n imezdaγ n tudrin yetabaεen taγiwant n Wizgan ideg-ittewεeggen ad-εeddin iqudas n usiweḍ n lgaz deg akkal-nsen, i yuggin rray-agi. Γef aya, di tagara useggas yezrin 2014 ass n 31 dujambar, imezdaγ n 08 n tudrin tesεa tγiwant n At-Zikki, begnen-d lγiḍ-nsen s waγlaq n yexxamen n Dayra n Wizgan d tkebbanit n « Sonelgaz », anda id-lḥan azal n 15 n yikilumitren γef uḍar sebba n yibardan i yergal wedfel. D aγbel iwmi sḥasfen aṭas imezdaγ n temnaḍt n At-Zikki, i yettidiren yiwen wuggur meqren imi asemmiḍ d win iten-yettaṭafen s waṭas yal tallit n cetwa, imi taγiwant n At-Zikki tezga-d deg yidurar εlayen n tmurt n leqbayel γef laεli n 1400 lmitrat. Γer tagara imezdaγ n tγiwant-agi sutren deg yemḍebren εlayen taεna temsalt akken ad-ggren iman-nsen γef zik lḥal i tifrat n wugguren-agi, akken ad-sfaydin s usenfar n lgaz n temdint ara yesneqen taεkkemt meqren fell-aen.

<p style="text-align: right;"> Islam Bessaci 

  
 Ass n Sem akked Sed yezrin, 07-08/10/2016, i d-tesuddes tiddukla tadelsant “Imniren” (les guides) n tama n Uεfir n Bujima&amp;epsilon,; s tallelt n tenmehla n yidles n Tizi Uzzu, tazrigt tamezwarut n rreḥba n udlis ilmed n warrac imecṭaḥ. Yella-d leqdic-agi adelsan deg uɣerbaz amezwaru “Addar Belaid” yellan deg tama-agi n Uεfir. 

 D reḥba n udlis deg tezrigt-is tamezwarut, ideg ttekkint 08 n tezrigin, ad d-nebder gar-asent: La pensée, Tamagit, Richa Elsam, Numidia, Syir…atg. Am wakken, daɣen , i llan yimyura i yessenzen s ubuddu idlisen-nsen, gar-sen: Zoulikha Touati, Ahcène Merriche, Nekkar Ahmed, Idi Bellal… Imsuddsen n rreḥba-a, heggan-d leqdic-nniḍen i lmend n temlilit-a. Akka ara naf, taceqquft n umezgun i d-tga terbaεt n umezgun “Ivtouren tama n Larebεa n At Yiraten, tirebbuyaɛ n tira akked usuneɣ, am wakken i d-yella, diɣ, useḥḥar…

 D tagnit anda fursen yiɛeggalen n tiddukla i wakken ad fken arrazen d igerdasen n usebɣes i warrac i d-yufraren deg kraḍ n temsizliyin: ama d tira, taɣuri neɣ unnuɣ 

<p style="text-align: right;"> Adaoun Abdelghani. 

  
 n Murad Irnaten

 “Di lǧerra-k ay awal…” d amud n tullisin n Murad Irnaten d-yefɣen ussan-a ɣer tezrigin Achab.

 Atan cwiṭ deg wayen yuran deg usebtar aneggaru : 

 “Tira d tala yettaken  aman I tara n ccfawat  i waken ad tegmu.  Aya d ayen n wala di tmettiyin ibeddent  ɣef idelsan-nsent, tutlayin-nsent,  d umezruy-nsent yettqadaren imyura-nsent, anida akken yal adlis yeḥrez amur si ccfawat, yal awal yeqqel i bab-is d ayla . Yal t ira d tirmit, d rreḍma n tudert i tutlayt. D tudert s unamek-ines ubriz, alqayan, ahrawan. Yal asekkil yella d aẓru  amenzu i wawal yesrus umyaru ɣef lkaɣeḍ, yettfuki,  yettnerni am waken yettfuki uɛeqqa  n yirden di teɣzut yerẓa lmaɛun i tikkelt tamezwarut. 

 Yal tira tettak inzi ɣer tiɣwist-nni tamenzut swayes d-ikeččem umdan ɣer tudert. Yal awal d taẓunẓut , d aẓar i wejgagal n usenlfu”

  
 Yemmut Rachid Aliche ass n 18 deg meγres 2008. Tlul-d deg taddart-is, Taguemount Azouz, yiwet n tiddukla iwumi  yefka netta s timmad-is isem ‘’Tiziwit’’. Amur ameqqran n yiεeggalen-agi γran γur-s tamaziγt. Ihi, ass-nni n 18 deg meγres-agi iεeddan, tiddukla-agi terra-as tajmilt deg uxxam n yidles Mulud Mεemmri n temdint n Tizi Uzzu anda i nemlal akked uletma-s n Rachid Aliche, Fazia, nesmekta-d yid-s kra seg umacwar n umeγnas-agi ameqqran n teqbaylit.

  Aɣmis n Yimaziɣen :Amek i d-tekkrem di taddart ? 

 <span style="color: #ff0000;"> Fazia: </span> Asmi i d-nekker di taddart, mezziyit mi negguğel. Baba-tnegh yemmut. Rachid d amecṭuḥ ur yessin ara baba-s. iḥemmel ad iruḥ γer teẓgi. Akken kan tefra lgirra, nruḥ γer Lezzayer tamaneγt, yuγ yemma tuγ din axxam. Netta yekcem srid s aγerbaz. Yeqqar mačči d izli am wakken iḥemmel mliḥ taqbaylit. Asmi yesεa 9 n yiseggasen di leεmer-is, mi d-tusa jida-s s axxam, ad tt-yawi γer yiwen umekkan di lḥara u ad as-yini ad as-d-teḥku timucuha netta ad yettaru. Sya γer da  ad-tt-yesteqsi γef wamek i as-qqaren s teqbaylit i wawal-a neγ awal-a. Imir netta yettaru ma nekni ndes. Ur nfaq ara s lqima n wanect-nni. Akken kan, dγa, ay tt-ikemmel. Yuγal yemmlal d Dda Lmulud di tesdawit, syin yezga γer yijufar-is.  Di 1978, mi iruḥ ad d-yawi turegt-is, yuγ lḥal ttnadin fell-as. Ur as-tt-id-fkin ara. Syin iruḥ γer tmurt n Fransa (Lyon). Iruḥ γer wid-nni i t-yesseγren dagi. Yeqqar di tesdawit Lyon 3.

  Melmi tfaqqem yekcem s telqayt deg unnar-agi n umennuγ γef tmaziγt ? 

 Nekk faqqeγ-as si zik, axater nekk yid-s neεdel mliḥ. Ayen i tt-yesbanen nezzeh d akken ur yettmeslay ara s taεrabt di Lezzayer, ala s teqbaylit : ama di lkar neγ di tḥanut. Yiwet n tikelt yenna-as i yiwen mi i t-ixelles :’’nekk xelse&amp;gamma,; kečč fhem neγ qqim’’. Mi ruḥeγ ad d-neṭṭqeγ ad d-yini :’’kemm ttsusum kan.’’ Di tḥanut ad yekcem ad as-yini : ‘’awi-d aya rnud aya. Ma ur tefhim ara ad ruḥeγ ad d-awiγ γer wid ara yi-d-ifehmen.’’ Syin yuγal snen-t akk, qqaren-as ‘’Aqbayli’’. Ula d yemma teẓra ileḥḥu γef tmaziγt. Teqqar-as kan : ‘’a mmi γur-k, taswiεt ur telhi ara.’’Meεna ula d yiwen deg uxxam ur as-yini tixer i lecγal-agi.

  Γef tira ? 

 Asfel, yebda-t dagi, d nekk i as-yettarun s tmacint. Syin ikemmel-it di Fransa. 

  Ayen i d-yeğğa ? 

 Aṭas n tira i yellan. Yella ungal-nniḍen yekfa-t, meεna tagi d tamsalt-nniḍen.

  Tamettant-is ? 

 Bniγ γef wanect-nni n lγaci. Zriγ ukud ileḥḥu. Zriγ anect yettwaqader γer medden.

  Amennuγ-is di taddart? 

  Yal taggara n ddurt, ad d-yas si Lezzayer tamaneγt γer tmurt i wakken ad yesselmed tamaziγt. Yettawi arrac imecṭaḥ γer lexla yesselmad-iten dinna. Ma d imeqqranen ttemlilin deg uxxam. Iruḥ γer sseḥra netta d Badi Dida, xedmen ammud n yisefra n tlawin. Yettwarres γer ONDA, Badi Dida fkan-as yiwen, nekk ar tura ur d iyi-d-fin ara. 

  Nudan fell-as irebraben i wakken ad t-nγen ? 

  D tidet, ttnadin fell-as deg waggur n maggu 1995. Nγan yiwen urebrab, ufan isem-is gar wid i d-ttheggayen ad ten-nγen. Nnan-as-d. Meεna netta ur as-yini ula i yiwen. I wakken ad yeffeγ seg uxxam, yesnulfa-d cwal ur nelli. Auc kan , yemma ur tumin ara s cwal-nni, ula d nekk ḥulfaγ. Ikemmel yettidir seg umekkan γer wayeḍ. Deg useggas n 1997, nniγ-as ilaq ad d-truḥeḍ ad teẓreḍ yemma-k, ha-tt-an teεya. Ad iyi-d-tafeḍ dinna deg uxxam. Yekcem-d, yeswa lqahwa akked yemma, yeqqim ciṭ, yuγal iruḥ. Kra n lweqt kan segmi yeffe&amp;gamma,; ṣsunin-d s axxam. Fγe&amp;gamma,; nniγ-asen d anwi-ken kunwi, nnan-iyi-d d imeddakal-is. Nniγ-asen ur ken-ssineγ ara, imeddulal-is akk sneγ-ten. 

  Awal aneggaru.

 Ferḥeγ imi llan wid i t-id-yettmektayen. Ur tettun ara. Llan wid iqeddcen deg lecγal-agi. Yerna tura εinani mačči s tuffra.

<p style="text-align: right;">yesteqsa-tt H. Moula

  
 Di yal tallit, di yal tamurt aferdis amezwaru ɣef acu tbedd tadamsa( économie) d tafellaḥt. Yal lqum i tetten ayen ur d iḥar-ara , leqrar-is d tlaba, akked d ucuḍ ɣer uzbuq n nnger. Akka ula deg tallit –agi tamirant anda tagula tikwal tettili d leslah gar ifassen n tinezmarin tidamwsiwin( puissances économiques). Aya neẓra-a acḥal d abrid, imi yal tikelt deg timura-agi umi teǧǧḥed tadamsa seqdacen rhina n tagula ( le chantage alimentaire) i wakken ad seknunt neɣ ddilent timura grent gar w allen-sen-t. Amedya aneggaru d tifegwit tadamsant (sanction economique) weqment timura n tidukkla n Europe mgal tamurt n Rrus s ssebba n taluft n tmurt Lukraniya. Anect-a wehḍes yessebgen-d azal tesɛa tfellaḥt t deg useḥbiber ɣef lḥeṛma akked leqder n timura. Win izemren ad iniwel tarbut-is s yiman-s werǧin ad yesqizzib i lǧar-is , am akken id yenna lemtel. Taluft n tagula si zik is kkren imawlan-nneɣ imi qqaren deg awal: “ axxam-is ur as yezmir , ɣef lǧameɛ yeṭṭef amezzir.”. Qqaren diɣen: 

<p style="text-align: center;"> “ tis sebɛa seg lmeɛnat aya n lxiṛ d aṛeṭṭal win izerɛen di lǧil yufa-t Ɣer leǧwad ad as yuɣal”.  

 Tidet ɣer yifen yal tidet imawlan-nneɣ d akal. Nnif d axxam. Lɛaz d lḥeṛma. Ɣef aya ur ilaq ara ad aɣ teḍṛu am win yellan deg axxam , ma d nnif-is yeǧǧa-t di ssuq, neɣ am win yellan di ssuq , nnif deg uxerduq. Ur ilaq ara acku taqbaylit teqqar: ttif lmut di nnif wala tudert di lḥif. A n t-ixf-is ugdud yezzin s uɛrur i wakal. A nnger-is lqum yettun ad yerr tiseɣlit ɣef iqwiren? A lhemm-is waɣref yettun anamek n wurtan. Aḥlil-is tasuta yettun belli qettu d aɣuru, a zreɛ d ddwa ḥellu. Tafellaḥt d tijegdit n yal tadamsa di yal tamurt. Ɣef aya timura ineflen akkin ggan-as leqrar. Tafellaḥt am yal aḥric di tdamsa tesɛa illugan-ines. Tamussni-ines akked tussna –ines. Iferdisen-agi simmal tettaẓ tamussni ɣer zdat simmal ttembaddalen akken simmal akal ad yefk ugar n lɣella. Lɣella ara yeččaṛen adamus. Ɣef aya, ass-a nettwahim ayen iɣerbazen n lḥirfat ( CFPA) ur sɛin ara tigezmiwin ( sections) yeɛnan tatiknulujit n tfellaḥt. Tasuta n wass-a ur tesɛi ara afus yettleqqimen , neɣ yesnen i wafras n isekla. Arrac-nneɣ ur ẓrin-ara amek ara reklen tigusa deg akal. Amek ara fernen tiskar id yettawin igeḍman n leḥlu . Iṛuḥ-asen w-aya acku tasuta teqburt ur asen tesselmed ara amek d acuɣer n wencet-a. Wamma d deg iɣerbazen leqṛaya icuden ɣef wakal d lqifar. Xudi ha-ten acu id yenna umedyaz ɣef iɛebden aɛeddaz: 

<p style="text-align: center;"> “ lemmer s unyir i tkerzeḍ nneɣ ɣef tigecrar I tzerɛeḍ tili ha-ten yemɣi-d yal lxiṛ.”  

  I wacu ara d yesseɣres meɣṛes ma yella ur d nhegga ara tiregwa? I wacu agani n igefuren ma yella ur yenqic ara wakal? Amek ara telhu lliqa di tzemmurt ma yella meɛwaju i tefres? Tazemmurt akken ttaɣ leqrar ilaq ad tili d tanaṣlit acku tazemmurt s isem-is id awal-is. Di tzemmurt tella tezmert tella tmurt! <span style="white-space: pre;"> </span> 

<p style="text-align: right;"> Ait Slimane Hamid  

  
 Ass-nni n lexmis yezrin 17 deg waggur-agi n ɣucet, tasebḥit n wass i tebda s wudem unṣib tezrigt tis ṭamet n tmeɣra n tẓerbit n taddart n Ait Hichem. Tuɣal-d tmeɣra-agi, aseggas-agi, ɣer taddart-is tanaṣlit, mebɛed mi tewwin niqal ɣer Uxxam n yidles Lmulud At Mɛemmer n temdint n Tizi Uzzu. D tadwilt ara idumen xemsa wussan, imi tebda asni n amhad iɛeddan, temdel tiwwura-s ass-agi n arim 21 deg waggur-agi n ɣuct ideg nella. D ttiɛad anida i d-ttemlilin waṭas n yinaẓuren i ixeddmen azeṭṭa n tẓerbit, i wakken ad d-siknen amahil-nsen i yimẓuren i d-yettasen deg rebɛa n tɣemmar n tmurt n Leqbayel i wakken ad walin taẓuri-agi, wa ad aɣen ayen ḥwaǧen s ixxamen-nsen, ama d wid n ccbaḥa neɣ d wid sexdamen deg tudert-nsen n yal ass. D tafaska ideg ttilint aṭas n temsikniyin, yecban tin n uzeṭṭa n tẓerbit n taddart-agi n Ait Hichem akked tẓerbiyin n temnaḍin-nniḍen, timsikent n talaɣt, tin n wallalen n tẓuri yettwaxdamen s ufus…atg. Am wakken i d-yella uskan n waṭas n tewsatin neɣ leṣnaf n uzeṭṭa. Seknen-d daɣen amek i d-yettili uzeṭṭa n tẓerbit segmi tebda alamma tekfa. Ayen yessefraḥen aṭas imẓuren n tmeɣa-a, imi ttwalin s wallen-nsen s lqerb amek i d-yettili umahil-agi iweɛren aṭas, neɣ mi ara ttwalin tilmeẓyin n taddart-agi ṭṭfent deg tẓuri-agi. Tella-d temsizzelt n uẓeṭṭa igerrzen, ideg ttekkint akk tnaẓurin i ixeddmen azeṭṭa. Tameddit n wass-agi, ara tesali tmeɣra-a deg tezrigt-is tis 8, s tukci n warrazen i 3 n yiẓeḍwa i d-yufrar deg temsizzelt. Am wakken daɣen ara ad tili tukci n yigerdasen n usebɣes i widak akk yettekkin deg tezrigt-agi tis ṭamet. Am wakken daɣen i d-yella wahil adelsan d anesbaɣur, i lmend n yimezdaɣ n taddart-agi d yimẓuren n tmeɣra-agi n tẓerbit. “Tuget n twaculin n taddart-agi n Ait Hichem ttidirent s uzeṭṭa n tẓerbit, imi ayen xeddment i yiman-nsent iban, ayen-nniḍen snuzent-t, ttawint-d idrimen, ttɛawanent yis-n ixxamen-nsent”, akka i d aɣ-d-tenna yiwet n tmeṭṭut n dina. Tkemmel tenna-d: “Acu kan deg yiseggasen-agi ineggura, nettmagar-d aṭas n wuguren, gar-asen: lexṣas n usenzi n tẓerbit, leɣla n yisufar imenza swayes nxeddem, lexṣas n yimukan d tegnatin n usenzi…atg”. Imḍebbren i d-iheggan leqdic-agi, bɣan ad ẓẓun imɣi n usefti d ulmud n telmeẓyin i urmud-agi yesεan azal d ameqqran, imi si tama ad ṭṭfent deg wansayen, deg tgemmi d yirmad iqburen, si tama-nniḍen d axeddim adamsi (économique), i lmend n wayen i d-yessekcam n udrim. Γer taggara ad d-nini belli, ula d taẓerbit tesɛa izamulen-is yesɛan assaɣ d yidles d tudert akked tgemmi s umata, d allal i sexdament tlawin n taddart-agi i wakken ad snefsusinten ɣef wul-nsent, yerna ad d-senfalint ayen i asent-yehwan.

  Ghani Amazigh 

  
 Seg ṭuber-aya n useggas yezrin i d-yessawel Usqamu Unnig n Timmuzɣa lwaḥi d Tdukkla « Iqra » n Lezzayer Tamaneɣt, i wid yebɣan ad jerrden iman-nsen bac ad lemden tutlayt-nsen tanaslit; tutlayt tamaziɣt. Ilmend n waya ihi, kra llan ttraǧun tagnit-a akken ad tt-farsen war isteqsiyen, imi ɣur-sen tutlayt-nsen tezwar. ɣef waya i d-iban waṭas n lebɣi ula ɣur wid ibeɛden seg uxxam n yidles n Bgayet neɣ d wid iɛeddan akkin i uzgen n tasut deg umdur. Maca tella yiwet n taluft i d-ibanen d aɛewwiq n yimdanen-a i iɛewwlen ad tthennin i tewreɣrit(analphabétisme) deg tutlayt tayemmat: wa d lexsas n wallalen akked usuddes iwatan. «Iḥun Rebbi tura nuɣal-d d tawacult nekk akked terbaɛt n 35 n yiterrasen i ṭṭfeɣ. Wamma taluft ur telli twenneɛ xilla ɣas nettqabal-itt akken i d-tusa». I aɣ-d-yenna mass Zidan Yasin, yiwen seg wid yesselmaden tamaziɣt i yimeqqranen, send ad d-yernu: «Tikwal nxeddem ugar n tzemmar-nneɣ, ama s tiɣin n tɣawsiwin neɣ s uḥebber sey-a ed sey-a ɣef wamek ara nessefreḥ inelmaden-nneɣ imeqqranen. Maca, nesḥassef kan amek almi werɛad d-wwḍen yidlisen swayes ara nesɣer. Atan aql-aɣ deg furar mazal ur ten-neṭṭif. D ayen ilaqen akken ad tefsus teɛkemt ɣef wid ilemmden ladɣa». Iban-d d awal n win yebɣan ad lḥun yiqeddicen akken ilaq. Imi aselmed n tmaziɣt drus-as timmeɣnest akken ad d-tawi akk ayen yetturaǧun, wanag ilaq-as ugar n uwelleh sɣur uwanek deg wakud ideg zun tura d tutlayt d tunsibt. Ihi amek deg Bgayet weḥd-s ḥaca deg yiwen n umḍiq i tt-sselmaden ar tura?

<p style="text-align: right;"> Mhenni Xalifi 

  
 Akken yebɣu yili lḥal, taddart d taddart-ik a winnat. Xas tezgiḍ-d akkin i lebḥar, meɛna ‘’Tassa tamcumt’’, akken qqarent temɣarin-nneɣ, ur ak-tetthenni ara. ‘’Aẓar yettabaɛ tara’’ i as-nnan, diɣ, yimeɣnasen. Inzan-a, ad ten-naf s ttbut ɣer yiminigen iqbayliyen imi mazal-iten la seḥbibiren ɣef wassaɣen i ten-yezdin akked tudrin-nsen : tafekka-nsen dinna, ul d yiḥulfan da. Ihi, ula d iminigen n taddart n Tala Athmane ddan deg umecwar-a imi tiddukla-nsen ‘’TALA’’ iqeddcen deg Fransa tettɛawan, yal tikkelt, imezdaɣ n taddart-nsen deg yisenfaren i d-ssewjaden. Tikkelt-a, wwin-d arrazen imeqqranen i yinelmaden i d-yufraren deg ukayaḍ n uswir wis5 n uɣebaz amenzu ‘’Atmaten MOULA’’. Ɣef waya, dɣa, i fursen yimḍebbren n tiddukla n yimawlan tagnit i wakken ad d-heggin yiwen n temlilit anda i rran tajmilt i yinelmaden ifazen n uɣerbaz-a. Am yal tikkelt u tura tuɣal d tannumi, d tanelmadt Anais yettmeslayen 3 n tutlayin (Tamaziɣt, tarumit d taɛrabt) akken igerrez i iseddan leqdic n temlilit seg tazwara ar taggara. Am wakken, diɣ, tella temlilit-a d taswiɛt i yimḍebbren n taddart i wakken ad ṛeggmen(ad fken awal) tifrat i yal ugur i d-yettmagar uɣerbaz, ladɣa imi d imḍebber deg tɣiwant i t-id-yennan. Ma d aselway n tiddukla n yimawlan n yinelmaden, yessnemmer aṭas akk ixeddamen n uɣerbaz, ama d anemhal-is aqdim, ama d ajdid-a akked yiselmaden. Yesmekta-d, s yiseɣ, d akken snat n tnelmadin n uɣerbaz i d-yezgan gar tmezwura deg lwilaya n Tizi Uzzu s tezmilt : 9,90/10. Tigi d, BENKANOUN Tifinagh d HANNOUCHE Ines. Gar yiminigen i yellan deg temlilit, ad naf : Boumala Mourad d gma-s Rezzak, Moula Ramdane akked Ouanouche Yasser. Wigi, beggnen-d lferḥ-nsen imi i d-uɣalen ɣer umekkan anida ɣran yakan. Wehmen, daɣen, deg udem ajdid i yesɛa uɣerbaz-a akka tura. Yuɣal igerrez nezzeh ɣef wakken i d-nnan. Tekfa temlilit s tukci n warrazen i yinelmaden deg yiwet n tegnit n unecraḥ d lmakla n kra n tẓidanin. Ma d arrazen, zyada ɣef les télescopes i d-wwin yiminigen n taddart, tefka-d tenmehla n yidles n Tizi Uzzu idlisen i yinelmaden akken ma llan. 

<p style="text-align: right;"> Hocine.M 

  
 Mbeɛd mi d-tella yiwet n tsuqqilt n tmendawt iɣef d-yella uƐiwed n tmuɣli deg yennayer yezrin, Asqamu Unnig n Timmuzɣa iger-d tiɣri deg yimas yezrin i kra n yimassanen iwakken ad ad sbedden yiwet n tesqamut ara d-yelhin s usuqqel n sin n yikaramen yettuneḥsaben d lsas deg umezruy n tmurt.

 Wigi, yiwen d ulɣu n umenzu n wunbir 1954 yettwajerden deg Yiɣil Imula, wayeḍ d lemcawrat-nni iɣef ibedd Ugraw n Summam i d-yellan deg Yifri ass n 20 di ɣuct 1956. Deg temlilit-a ihi, Assad Si Lhachemi, s yisem-is d amaray amatu n HCA yenna:”ccɣel-a iɣer nekker ass-a ur yelli d ayen ixulfen ayen iɣef tettwabedd tmendawt n tmurt-nneɣ. Imi tura tutlayt-nneɣ tessaweḍ ad tili d tunsibt deg tmendawt, d lawan ihi ad ilin yiḍrisen igejdanen iɣef tettekka tmurt s yis-s. Ayen i aɣ-yefkan afud ass-a iwakken ad neddu ugar deg unnar d axeddim i d-ssewjaden yisdawanen n tmurt-nneɣ.”Mass Assad yesseḥres deg wawal-is ɣef wazal n tsuqqilt mi d-yenna dakken “aḥric-a yesƐa azal meqqren deg usnerni n tutlayt, ihi yuklal ass-a lwelha I usnerni-s. d acu kan, ilaq ad d-nini belli asileɣ n wid ara d-yelhin ye-s ilaq ad d-yili melba leƐḍil.”Amaray amatu n usqamu unnig n Timmuzɣa ixebber-d dakken axeddim-a d win ara d-iwejden uqbel asfugel s ugraw n Summam ara d-yili deg 20 ɣuct I d-iteddun. Imi di taggara n temlilit-a tella-d yakan yiwet n tɣuri tamenzut n wulɣu n umenzu n wunbir 1954. Seg tama-s, Hamid Grin, aneɣlaf n taywalt, yeḥḍer timlilit-a anda I d-yenna;”Tamaziɣt tuɣ amkan-is deg unnar n taywalt, ladɣa seg wasmi tuɣal d tunsibt deg tmendawt yettwabeddlen deg waggur n yennayer yezrin.”yenna daɣ uneɣlaf n taywalt belli “25 ar 30% n rradyuwat n tmurt-nneɣ sƐant ahilen s tmaziɣt.”

<p style="text-align: right;"> Smail. M 

  
 Zrin rebɛa n yiseggasen seg tmecreḍt taneggarut i tga taddart n Tizi Tlakh, i_d yuzgan rrif n Tewrirt Musa Weɛmar, deg Lɛerc n At Meḥmud. Aseggas-agi, s lmendad n yimsewqen n taddart, nnejmaɛen imezdaɣ, heggan-d timecredt n hertadem.

 <span style="text-align: justify;">Taṣebḥit n wass-nni n lǧemɛa, nerza ɣer Tizi-Tlakh, nufa aṭas n tkerrusin, i d-yusan berra n Tizi Uzzu, aṭas n yimezdaɣ i illan berra, usan-d ad ḥedren i tmecredṭ.Tuget deg-sen, unagen, ffɣen taddart di lgirra-nni mi tt-isedrem lɛesker akken i aɣ-t-id-yenna Hmed At Lewnis neɣ Matoub Ahmed : «Aql-aɣ nemlal-d, aṭas n wid ur ẓriɣ ara acḥal aya, ass-a tessemlal-aɣ-id tmeccreḍt macci d lǧanaza. Nekni, taddart ffɣen akk, ffɣen di lgirra-nni, asmi i tt-hudden lɛesker». Xas akken taddart d taqrart, mezziyet, ulac deg-s aṭas n yimezdaɣ, acu kan wid d-iqqimen ṭṭfen deg leɛwayed n lejdud. Ɣef tmecreḍt n tikkelt-a, yiwen n uɛeggal seg yimsewqen taddart, Akli yenna : «timecreḍt d lḥaǧa i d-ǧǧan lejdud, niqal nxeddem-itt yal aseggass, mbeɛd neǧǧa-tt kra n yiseggasen. Ssebba d kra n wuguren tettidir taddart. Tikkelt-a, nenna-as ur ilaq ara ad tt-neǧ axaṭar ma deg yella neǧǧa-tt, nuggad ad aɣ-ruḥent terkizin n taddart. Timecreḍt d yiwet seg terkizin ɣef i tbedd tmetti n leqbayel. Ihi, nemcawar nekni s yiɛerḍiyen n taddart, nenna-as issefk ad nexdem timecreḍt am watmaten-nneɣ n Tewrirt Musa Wewɛmer , nenna–as, ilaq ad nexdem timecreḍt weḥd-neɣ. Asmi nennejmeɛ s yimsewqen n taddart, neṭqen-d kra, nnan-d ilaq ad d-nerr timecrepdt n lfuruḥ. Yal lweqt s tmecreḍt-is. Timecreḍt n lfuruḥ, d acu-tt ? Mi ara yesɛu yiwen lfaṛḥ ittseddiq i taddart, mi ara d-njmeɛ lfuruḥ-nni akk n sadaqa ad d-nessiwed azgar neɣ sin, nxeddem timecreḍt n lfuruḥ. Tagi n wass-a, d timecreḍt n ḥartadem, nxeddem-itt i lmend n tfellaḥt, nessutur di bab igenwan ad d-tili saba, ad d-tessew tmurt, ad issebɛed tixessarin imi d lawan n lɣella n uzemmur. akken ad iḥareb ɣef yimezwayen. Timecreḍt d tagnit deg ttemlilin imdannen. Ass-agi, llan agad ur nwala ara seg tmecreḍt taneggarut, d tagnit ihi deg ara ad nemmwali, ad temlil tasa d way turew…».Si tama-s, aselway n tɣiwant n At Meḥmud i d-yerzan ula d netta ɣer Tizi-Tlagh yenna : «Usiɣ-d ɣer Tizi-Tlakh s lfarḥ ameqqran, am iterrasen-nniḍien, usiɣ-d mačči kan imi lliɣ d aselway n tɣiwant. Nekk seg wid ittḥaraben ɣef wansayen i d-ǧǧan lejdud, ferḥaɣ aṭas s ccɣel-agi i xedmen Wat Tizi-Tlakh. Timeceredt, deg-s i tettemlil tasa d way turew, tesnernay tagmat. Akka ttwaliɣ, imezdaɣ n tudrin-nneɣ, uɣalen ɣer leɛwayed n zik, d ayen igerzen aṭas. Akka nwala ass-a, aṭas i d-yusan si berra akken ad ḥedren, ad mlilen d wid-nsen,..». Si tama-as Mehrez, yiwen n yilemzi yenna : «Nekk ferhaɣ s tmecredt-agi; d tagnit n lfarh , mlalen akk imezdaɣ, usan-d si yal tama, Aql-aɣ s yilmezyen nefka-d ula d nekni afus, nqeddec ayen iwumi nezmer». Ma d Massa Khorsi, yiwet n tmeṭṭut n Cahid tenna : «Timecreḍt, tella si zik n zik. Jemmɛen-d lwaɛadi n lfuruḥ : win uɣur yerna uqcic, ad iseddaq, win i d-yewwin tameṭṭut neɣ win isɛan kra n lfarḥ ad iseddaq i tejmeɛt. S yisurdiyen n lfuruḥ, ttaɣen-d timecreḍt. Zellun akraren neɣ izgaren. Ittusemma d asfel akken ad d-tili talwit, akken ad d-iwwet ugeffur, ad tili saba. Ifraḥ umeẓyan, ifraḥ umeqqran am lɛid tameqqrant» .Akka i t-id-nnan wid nesteqsa, ansay n tmecredt d yiwen unsay i yellan seg zik, d asfel akken i t-id tenna temɣart i nesteqsa. Asfel, akken i aɣ-t-id ssfehmen imusnawen, ixeddem-it umdan yal tikkelt deg ara isbedd kra d ajdid , ama d axam, ama d lǧama, ama d abeddel n useggas neɣ n tsemhut (saison) am ḥartadem. Issaram ad ibnu ɣef wayen zeddigen am wasmi i d-tebda ddunit, kullec ibda d ajdid, d azedgan. Qqaren-d, amdan mi ara ixdem asfel, issazal idamen am wakken d ddunit tajḍidt ara d-ilalen. Asmi d-texlaq ddunit, bab igenwan ixelq-d irebbiten. Wigi ur ssawḍen ara ad ḥekmen alammi uzlen idammen, alammi inɣa, issazel idammen n kra n lerwaḥ. Tamcahut n usfel, deg yal tamurt amek i tt-id-ttawin. Wa ihedder-d ɣef tlafsa n sebɛa iqerray, wa ihedder-d ɣef yiwen leɛǧeb izedɣen lebḥur…atg Timecreḍt, tesɛa azal ameqran deg tudert n yiqbayliyen. D tagnit ideg ttemlilin yimdanen, ideg, imezdaɣ ttakken-d rray-nsen, ttemjadalen d wiyid mi ara nnejmaɛen ɣef tmecreḍt. D tagnit ideg lemden tugdut : lemden izerfan-nsen wala ayen i d-yewwi ad xedmen. Si tama-nniḍen, timecredt d tagnit ideg tettemlil tasa d way turew, d tagnit ideg tettnerni tegmat , ttiǧhiden wassaɣen gar imezdaɣ . Timecreḍt tessmektay-d, temmal i yimezdaɣ n taddart yal yiwen, d aẓawali neɣ d bab n cci d akken isɛa amur. Zik, akken ibɣu tili taddart meẓẓiyet neɣ meqqret ttgen akken timecreḍt. D lɛib ɣef taddart, ɣef imsewqen ma ur xdimen ara timecreḍt. Qqaren-d d ’’tamsalt n nnif’’. </span>

<p style="text-align: right;"> <span style="text-align: justify;"> R. L.</span> 

  
  Aɣmis n Yimaziɣen: ma tzemreḍ ad d-temmeslayeḍ cwiṭ ɣef usurif-im amezwaru deg tmedyazt?  

  Aït Gherbi Ouiza:  Bdiɣ amecwar-iw deg tmedyazt seg wasmi meẓẓiyeɣ (deg yiseggasen n 80), asmi liɣ sɛiɣ 15 n yiseggasen deg leɛmer-iw. Ussan-nni, liɣ qqareɣ deg uɣerbaz alemmas n Mekla. Maca, ur d-baneɣ ara ɣer unnar alarmi d ass n 15 meɣres 1995, ass-nni ideg i d-ɣriɣ isefra-w i tikkelt tamezwarut deg ddunit-iw. Ferḥeɣ aṭas imi seg uxxam n yidles Lmulud At Mɛemmer n temdint n Tizi Uzzu i bdiɣ amecwar-iw deg uḥric n tmedyazt. Dɣa, seg wass-nni ar ass-agi, yal mi ara i yi-tettunefk tegnit, qqareɣ-d isefra.

  Ahat tella tfaska ideg tewwiḍ arraz, neɣ werǧin? 

 Tasiɛt-a, ala yiwen n warraz n umḍiq amezwaru i wwiɣ deg umecwar-iw. Arraz-agi, wwiɣ-t-id ass n 16 seg furar 1996, deg tfaska n tmedyazt i d-ihegga Uxxam n yilmeẓyen n Mekla, i lmend n wass aɣelnaw n umeɣras. Syin akkin ttekiɣ deg tfaskiwin n tmedyat i d-yettilin kan deg lwilaya n Tizi Uzzu, maca berra n temsizzelt, alarmi d aseggas n 2000 hebseɣ ur ttekkaɣ ara, imi lhiɣ-d d uxxam-iw d warraw-iw.

  Acu n yisental iɣeftessefruyeḍ? 

 Ssefruyeɣ ɣef sin n yisental igejdanen, wigi d tayri akked d tyemmat. Imi seg temẓi i bdiɣ ssefruyeɣ. Uriɣ ɣef tayri d iḥulfan d wayen akk icudden ɣur-sen. Ttaruɣ diɣen ɣef tyemmat, imi gujleɣ seg temẓi; zik i temmut yemma iwumi ṣawaḍeɣ rreḥma. Maca, ssefruyeɣ diɣen ɣef temsal-nniḍen yecban: tamagit, tamaziɣt, tagrawla, imeɣrasen…atg.

  Anta talɣa n tmedyazt swayes tettaruḍ isefra-m? 

 Ssefryeɣ s umata s snat n talɣiwin-agi ideg yal taseddart tseɛɛu 6 n yifyar, tameɣrut-is AB AB AB, neɣ talɣa ideg yal tseddart tseɛɛu 9 n yifyar, ma d tameɣrut-is d AAB AAB AAB. Yella wanida ssefruyeɣ s talɣiwin-nniḍen, maca d snat-agi i d-bedreɣ yakan i d-yufraren deg wayen uriɣ ar tura. Imi ula d nekk ḥemmleɣ-tent u ttafeɣ iman-iw deg-sent.

  Ahat yella wakud d wadeg i themmleḍ i tira? 

 Am nekk am tuget n yimedyazen d yimura, nesmenyif tira deg yiḍ wala deg uzal. Imi nekk s timmad-iw imir i ttafeɣ iman-iw, imir i yi-d ttasent tikta igerrzen. Tettili tsusmi, yettrusu wallaɣ…atg. Yella wanida ssefruyeɣ ula deg uzal. Ma deg uzal s umata, deg yiwet n lqahwa isem-is “Le Choc”, yellan tama n sbiṭar Med Nadir n temdint n Tizi Uzzu, ma deg yiḍ iban kan deg uxxam.

  Acḥal n yisefra turiḍ ar imir-a? 

 Seg wasmi bdiɣ tira ar ass-agi, zemreɣ ad d-iniɣ belli uriɣ ar tura azal n 250 n yisefra, gar teqbaylit d tefransist. Aṭas n yisental iɣef i d-wwiɣ awal deg-sen s talɣiwin yemgraden.

  Ma tettalseḍ-asen taɣuri i yisefra-m, neɣ ala? 

 S umata mi ur ttɛawdeɣ ara taɣuri i tmedyazt-iw, xas akken kan i d-ttasen yisefra i ten-ttaruɣ. Maca, ulamma ɣriɣ-t tikkelt-nniḍen, ulac d acu i ttbeddileɣ deg-sen. Imi isefra akk ttasen-d weḥd-sen s tmeɣrut, yecbaḥ uɣanib-nsen, dɣa ur ten-ttbeddileɣ ara. Ula d aciwer ur ttcawareɣ ara imedyazen-nniden, i wakken ad yi-d-fken tamuɣli-nsen ɣef yisefra-w. Tikkwal ttɛawadeɣ kra n yimeslayen i yisefra imezwura akk uriɣ deg yiseggasen-nni n 80.

  Ma tettagmeḍ-d ɣer yimedyazen-nniḍen neɣ ala? 

 Ḥemmleɣ ad ɣreɣ idlisen n tmedyazt, yal mi ara d-yeffeɣ yiwen qqareɣ-t i wakken ad ẓṛeɣ ayen yellan deg-s. Ḥemmleɣ diɣen ad sleɣ i waṭas n yicennayen-nneɣ meqqren, ad d-bedreɣ kan deg-sen: Hamid Ath Lounis yettwassnen s yisem n Hamid Matoub, Lounes Matoub, Lounes Ait Menguellat…atg. Annect-agi, yettɛawan-iyi deg tira-w, imi ttasent-iyi-d tikta mi ara asen-sleɣ neɣ ad qqareɣ ayen uran.

  Ma yella ucennay iwumi tefkiḍ isefra-m ad ten-yecnu deg tezlatin-is? 

 Ih, xedmeɣ-as ttesriḥ i yiwen n ucennay ilemẓi, wagi d Moula Mohand Ameziane, i wakken ad iɣenni mraw n yisefra-w deg tezlatin-is. Maca ar tura ur yessaweḍ ara ad d-yessufeɣ tasfift, imi xusen-t wallalen iwulmen, imi s timmad-is d anelmad n uẓawan, ṣṣenf n caɛbi deg uxxam n Yidles Lmulud At Mɛemmer. Ar tura, ma llan yicennayen-nniḍen yebɣan ad cnun isefra-w, mreḥeba yis-sen.

  Ma tzemreḍ ad d-temmeslayeḍ tura ɣef wayen txedmeḍ yakan? 

 Gar 2015 d 2016, xedmeɣ sin n yimahilen s wazal-sen. Amezwaru d aheggi n sin n wammuden n tmedyazt yiwen s tmaziɣt, ad d-fkeɣ azwel-is “Tirɣi n Tasa”, Wayeḍ s tefransist s uzwel “Les Flammes éternelle”. Yerna wwiɣ-d izerfan n umeskar seg l’ONDA deg useggas n 2015. Ma d amahil wis sin, d album i xedmeɣ nekk d ucennay Louizini, i d-yeffɣen deg useggas n 2016 s uzwel “D asawen”. Isefra n tesfift-agi nexdem-iten deg sin yid-nenɣ, yella wanida yal yiwen ad d-yexdem asefru, yella wanida yal yiwen ad d-yaru wayeḍ, akken alamma yemmed d asefru.

  Ayen tessarameḍ sya d afella?  

 Ssarameɣ yiwen wass, ad d-fɣen wammud-nni n tmedyazt i heggaɣ deg useggas n 2015. Heggan, kfan yeqqim-d kan ad d-fɣen ɣer tezrigin. Aṭas n tikkal i qqesdeɣ ixxamen n tezrigin, maca ilaq d nekk ara ixelṣen, maca nekk ur zmireɣ ara imi ur xeddmeɣ ara. Lmaɛna-s, ur zmireɣ ara i lexlaṣ-agi. Mazal ar tura, la ttnadiɣ ɣef tizrigin ara yi-ten-id yessufɣen.

  D acu tettheggiḍ sya ɣer sdat? 

 Tura akka, heggaɣ yiwen n wammud-nniḍen n tmedyazt s teqbaylit, i iqqimen deg rrif yettraǧun asufeɣ-is. Am wakken diɣen nettheggi yiwet n tesfift-nniḍen ara d-yeffɣen deg useggas-agi n 2017, akked ucennay Louizini.

  Awal-im n taggara… 

  Tanemmirt tameqqrant i uɣmis «La Dépêche De Kabylie» imi i yi-iga azal. Sslam-iw i widak i yi-ḥemmlen d wid i yi-issnen. Ad siwḍeɣ diɣen sslam-iw i warraw-iw yal yiwen s yisem-is.

<p style="text-align: right;"> <span style="white-space: pre;"> </span> Yesteqqsa-tt Adaoun Abdelghani 

  
 Iḍelli n lhed ɣef 10h n sbaḥ i tebda s wudem unṣib tezrigt tis tmanya n Tfaska “taɣuri deg tmeɣra”, deg temkerḍit tagejdant n tɣuri taɣerfant n Tizi Uzzu. D leqdic i d-thegga tenmehla n yidles ɣef teɣzi n ddurt, imi tebda iḍelli 26 deg meɣres ad tekfu ass n sebt amenzu deg waggur n yebrir. Ad d-tili tezrigt-agi deg 6 n yimukan n yidles d tmussni deg wakal n lwilaya n Tizi Uzzu yecban: Axxam n yidles Mulud Mɛemmeri d Umaruz-is n Azazga, tamkerḍit tagejdant n tɣuri taɣerfant, Axxam n umezgun amniḍan Kateb Yacine, Tazeqqa n ssinima, Ulmis adelsan Matoub Lounes n Ain El Hemmam. Yettwahegga-d yiwen wahil d amerkanti, ideg ara d-tili rrehba n yidlisen (timsikniyin sɣur 20 n tezrigin, d isenza s yibuddan sɣur waṭas n yimura), ama deg Uxxam n yidles ama deg Umaruz-is n Azazga neɣ deg Temkerḍit tagejdant n tɣuri taɣerfant, seg 9h n ssbaḥ alamma d 16h n tmeddit ɣef teɣzi n ddurt, d usenɛet n yimuhal n yiskiwen n yilmisen-agi. Ad d-ilin daɣen sin n yisaragen deg Temkerḍt tamaynut n Tizi Uzzu, ussan n 26 akked 27 meɣres. Ad ilin diɣen waṭas n yisikwan (uraren isegmiyen, asuneɣ, timucuha d teḥkayin) deg temkerḍt-agi tamaynut. Ma deg Uxxam n yidles n Tizi Uzzu d Umaruz-is, ad d-ilin waṭas n yisikwan-nniḍen yecban: asnulfu, tira mebla tilisa (s tamaziɣt, s tefransist d taɛrabt), asuneɣ, tullsa d tira n tmucuha…atg. Am wakken diɣ ara yili useḥḥar d imseḍsi, ama deg Uxxam n umezgun Kateb Yacine ama deg Uxxam n yidles n Tizi Uzzu d win n Azazga. Ma deg tzeqqa n ssinima, ad yili ass n 27 deg meɣres, usenɛet n yiwen usaru s uzwel “Les Aventures de Tintin”, ma deg Ulmis adelsan Matoub Lounes, tella-d turart tcequft n umezgun “La Cigale et la Fourmi” sɣur tiddukkla “Itri Areggal” n D B K. Ass n umenzu n waggur n yebrir, ad d-tili tmeɣra n taggara deg uxxam n Yidles Lmulud At Mɛemmer, ideg ara ttunefken yigerdasen n uttekki i yimekkiyen deg tfaska-agi, d warrazen i warrac ara d-yifriren deg yal asikew.

<p style="text-align: right;"> Ghani Amazigh 

<div style="text-align: right;"> 
  
 Izimer yeswan gar 25 000 ar 65 000 n yidinaren, d ayen ur-iqebbel laεqel, imi ass am wass-a, axeddam azzayri, ur yezmir ara ad yelḥeq imman-is : yebra i tawsa maca ulac d acu i d-yeqḍa. Tewweḍ tfidi γer yiγes. Dayen i ideggren kra n yimdanen i wakken ad rewlen γef lbiε n lmal amecṭuḥ, aγelmi d umaεiz. Xelqen-d tirebbuyaε n 07 ar 09 n yimdanen, ttaγen-d igendyaz d tgendyaz. Dγa, nesteqsa kra n yimdanen i d-icurken aεejmi n lεid di temnaḍt n Wizgan, nnan-d :’’s 20 000 n yidinaren (02 n yimelyan n sentim), ad d-tawwiḍ gar 30 d 35 kilu n uksum, mebla ikruεen, dewwara d uqerru, maca ass-a ulac izimer yeswan 02 imelyan n sentim’’.

 Si tama-nniḍen, nnan-d kra n yifellaḥen d akken d tidett lεelf n lmal ɣlay aṭas, maca times-agi iceεlen di leswaq n lmal d isemsaren i tt-iceεlen, d ayen yesḥissifen aṭas.

 Dγa, yewwi-d lḥal γef tnaγlaft n tjara n tmurt-nneγ akken ad sḥarsen u ad gen tilas i wugur-agi n leγla i d-yettuγalen yal talit n leεwacar, xerṣum di lεid tameqrant, akken imdanen ad-sεeddin lεid di lehna d talwit.

<p style="text-align: right;"> Islam Bessaci 

  
 Tlul Lilia Saâdi, ass n 22 deg yebrir aseggas n 1989, di uzeggan(Tizi Wezzu). D tilemẓit d tamedyazt tuḥdiqt, i yettnadin ɣef tmussni d wawal n lmizan s tektiwin-is i yettqudduren deg yixef-is. Newwi-d yid-s ameslay ɣef tmedyazt d wayen-nniḍen.

  Aɣmis n Yimaziɣen: ini-aɣ-d tazwara seg melmi d-telḥiḍ amecwar-im n tmedyazt d wamek i d-yella waya? 

  Lilia Saâdi:  di tazwara, ad am-d-iniɣ azul fell-am. Amecwar-agi-inu n tmedyazt, lḥiɣ-t-id seg wasmi sɛiɣ 16 n yiseggasen di leɛmer-iw. Yuɣ lḥal imir-n qqareɣ di tesnawit. Lweqt-nni seg wakken lliɣ ur heddreɣ ara aṭas, lliɣ i yiman-iw kan, ur ttmeslayeɣ d ḥedd. Dɣa, ttarraɣ-tt kan i tira, ufiɣ imru d amwanes. Acu kan imir-n lliɣ ttaruɣ s tutlayt n taɛrabt, syin akkin ɣer sdat ttasent-iyi-d tektiwin s teqbaylit. seg lawan-nni i bdiɣ tekkseɣ-as amkan-is i teɛrabt imi d tutlayt-nneɣ i d tutlayt n tyemmat, dɣa qqimeɣ kan deg-s.

  D acu d taɣawsa i kem-ijebbden s waṭas ad tessefruḍ? 

 Deg usteqsi-a a uletma, zemreɣ ad am-d-iniɣ mačči d yiwet, mačči d snat n tɣawsiwin i yi-ijebden I wakken ad ssefruɣ. Ɣas akken ur ẓriɣ ara amek i d-ufiɣ iman-iw ssefrayeɣ, maca taɣawsa akk i yi-ijebden s waṭas, ahat seg wakken ḥemmleɣ tamedyazt, ḥemmleɣ ad sleɣ i yisefra, ttakkeɣ azal d ameqqran i tmedyazt. Si temẓi-w xas ulamma ahat ur fehmeɣ ara lmeɛna n usefru-nni, maca win iwumi sliɣ yewwi-d asefru, ijebbed-iyi kan akken yid-s. Dɣa, gar-i d yiman-iw la qqareɣ: ayɣer nekk ur ssefrayeɣ ara? Ayɣer nekk ur iyi-yessefra Rebbi aqerru akka am nutni? Lliɣ ttmenniɣ lemmer d nekk i yellan deg umkan n win i d-yewwin asefru, almi d asmi bdant wallen-iw lddint-d cwiṭ cwiṭ. Uɣaleɣ ttwaliɣ akk ayen iḍerrun di tmetti-nneɣ d wayen akk icudden ɣer tudert n umdan. Ttḥulfuɣ, dɣa, ula d nekk ttaruɣ ayen akk yettḥussu wul-iw, ayen akk ttwalint wallen-iw d wayen akk yettaɣen yimdanen s umata. Ayen akk yettɛeddin fell-asen amzun fell-i i yettɛedday, acku nekk d amdan yettḥulfun s wiyaḍ. Dɣa, ula d nekk uɣaleɣ ttaruɣ, ttasent-d tiktiwin weḥd-sent, ttasent-d war ttiɛad xas ulamma tikwal ur testafi, maca ma tusa-d tikti zgiɣ ujdeɣ i tira.

  Efk-aɣ abruy seg walbaɛḍ n yisefra-m… 

 Ihi kan akka ad farseɣ tagnit ad d-awiɣ yiwen n ubruy ara yilin di lxaṭer n yimeɣriyen s umata, ad yili daɣen di lxaṭer-im a Kaisa. D asefru iwumi qarreɣ “Taḍsa n wuglan”: 

 Ddmeɣ-d ad aruɣ s wurfan 

 Ad ssefruɣ ɣef teḍṣa n wuglan

 D laman i fkiɣ i medden

 Lliɣ yid-sen ḥemmleɣ ussan

 Ɣilleɣ am nutni ulac win yellan 

 Ziɣ d iman-nsen i sɛeddayen

 Ssem-nsen d ssem izerman

 Ɣer daxel kan i ttarran

 Ziɣ d timest i ttheggayen

 Limer llin seg wid yecfan

 D nekk i asen-ixedmen leḥsan

 Ziɣ nutni ur uklalen

 Aḥeqq nniya yeṣfan

 Ula yiwen umdan

 Ma yettwaman seg-sen…

  Nnig n tmedyazt tettaruḍ ayen nniḍen? 

 Ur qqimeɣ ara kan di tmedyazt. Ttaruɣ tikwal tullisin, maca mačči s waṭas acku ur maleɣ ara mliḥ ɣer wannar-agi. Uriɣ yiwet n tullist ɣef sin yilmeẓyen, Muḥ d Dunya. D tullist i d-iheddren ɣef tayri, yeḍra-d gar-asen lefraq, maca lmektub iɛawed yessemlal-iten. 

  D acu d awal-im ɣef tmedyazt d tira tazwawt s umata? 

 Dagi ad d-fkeɣ kan rray-iw d tmuɣli-inu. Ttwaliɣ tamedyazt d ddwa yesseḥluyen imuḍan. S tira d tmedyazt yettrus wallaɣ, yettrus lxaṭer, yettifsus umdan. Nekk ttafeɣ iman-iw ala deg-s. Zemreɣ ad d-iniɣ win iwumi yefka Rebbi tamedyazt neɣ ayen i tt-icuban deg wayen akk yeɛnan taẓuri, yefka-as tilelli I wakken ad d-yini ayen akken ur zmiren ad d-inin wiyaḍ. Am nekk am wid yellan am nekk, iḥemmel-aɣ Rebbi imi aɣ-d-yefka swayes ara nḥemmel tudert, acku nekni s tmedyazt i nettɛici. Ma tettwakkes-aɣ tmedyezt-agi, tekfa tudert, tekfa lbenna. Ɣas ulamma mačči ala tamedyazt i yellan di tudert n umdan maca nekni d tagi i nesɛa deg yidammen-nneɣ. Tamedyazt s umata, telha i tmenna, telha i tmeslit, yertaḥ win i tt-id-yettawin, yertaḥ win i as-isellen.

  Kra n yisenfaren ɣer sdat? 

 Isenfaren d ayen ibanen. Ulac amdan ur ten-yesɛi, neɣ ur nesɛi ara iswan di dunnit, maca nekk asenfar-inu ad yeqqim kan akka deg wannar-agi n tmedyazt. Ad leḥḥuɣ kan ciṭ ciṭ, neɣ amek qqaren akken didac didac kan hhhhh i wakken ad d-ssufɣeɣ ma yebɣa Rebbi ammud-inu n yisefra sya ɣer sdat.

<p style="text-align: right;"> Testeqsa-tt: Kaisa Khalifi 

  
 Tamezwarut lɛeslama-k a mmi ɣer fransa. Ini-yi-d kan kečč a Aɛmer, amek i t-tɛeqleḍ belli d mmi-k, kečč werǧin t-twaleḍ ? Yenna-as Aɛmer:

 -A taɛzizt, anekcum d-yekcem s axxam mačči am unekcum n ubeṛṛani, ikcem-d am win ara ikecmen s axxam-nsen.

 Aɛmer ijaḥ mebla lebɣi-s di Paris. Tlata n wagguren mbaɛd mi izweǧ d yelli-is n ɛemmi-s, yuɣal ɣer lɣerba. Seg wass-n, ur yezzi ɣer tmurt, tjaḥ teɣribt-is di Paris. Di tazwara, mi yuɣal si tmurt ixeddem deg ucanṭi, ibennu. Yal tlata n wagguren ad iceyyeɛ cwiṭ n yidrimen s axxam, baba-s inejmaɛen si lɣerba, ifraḥ nezzeh yis. Yewwi-tt akken azal n useggas alammi d asmi i d-yeɣli, ireẓz deg wammas. Ass-nni, d ass n lḥed, d ass n ustaɛfu, Aɛmer i wakken ad isiger cwiṭ isuṛdiyen ara d-iceyyeɛ ɣer tmurt i lɛid tameqqrant, irennu kra n tseɛtin n zyada: ixeddem ula deg wass n usteɛfu. Amɛellem ifraḥ, lxedma ad tessali, axeddam diɣen si tama-s, ad d-iḥelli cwiṭ swayes ara iqabel lmesruf n tmurt. Ass-n d asemmiḍ, agris igezzem ifassen, xas tagnawt teṣfa. Aɛmer s ufella n safuṭaj imdarkel uḍar-is, iḥlujeg, iberttex-d ɣer tmurt. Amkan ansi i d-iɣli ur tqeṭɛen-t ara wallen. Uzlen ixeddamen, ufan-t ifser ɣef waɛrur, allen berɛent s igenni, ulac ṣsut, ulac ambiwel. Nnan-as akk d ayen lamana tewweḍ bab-s. Di sbiṭaṛ mi d-yuki, mi d-yelli allen-is, yufa-d zzin-as imdanen ur yessin ara s tbentiwin ticebḥanin, iwhem kan ur izmir ad t-id-yali wawal, wala ad imbiwel, isreɛ iqqim kan. Tuẓa-d yiwet n tmejjayt ɣer-s, tezmume²g-as, tebda tettlaɛi-t. Teqqar-as : “ur ttagad aql-ak di sbiṭar gar yifassen n yimejjayen, teɣliḍ wwin-k-id ɣer da srid. Ur ttagad ad teḥluḍ. Tura ma tesselleḍ-iyi-d, smermec-d ma tzemreḍ”. Aɛmer iqqen allen-is illi-tent. Imejjayen-nni i as-idewṛen, dduqsen-d akk ferḥen. Yuẓa umejjay-nniḍen ɣer-s yenna-as : “tesɛiḍ zher, i kečč d-yeɣlin seg wanda d-teɣliḍ ulac d acu i ak-yuɣen deg uqeṛṛu. yenna-as: “Deg wagguren-agi imezwura, ur tzemreḍ ara ad tekkreḍ seg wusu, ilaq-ak usteɛfu d tujjya n yiɣsan yeṛzen. Teɣliḍ-d ɣef wammas-ik”. Allen n Aɛmer ččurent-d d imeṭṭawen…Ɣer-s iɣli-d yigenni ɣef tmurt, izder lbabur yis-s di tmurt tabeṛṛanit, iqqen allen-is, iruḥ di ttexmam weḥd-s. Xemsa n yiseggasen d alawi, sbiṭar ittak-it i wayeḍ netta yiwen ur izri s lexber-is…<em> Yettkemmil </em>

 <em> Ramdane Lasheb </em>

  
 Mazal ar ass-a necfa γef wasmi yeḥzen ğerğaer, 34 n yiseggasen i yezrin γef wasmi i d-teḍra txazzabit n tmenγiwt tamezwarut n yimṭurfa deg tesdawit n Ben-Ɛeknun Lezzayer tamanaɣt, ass n 2 deg unbir 1982. Kamal Amzal, yemmut d ameγras γef tugdut, γef tmaziγt. Ilul Kamel amzal di tmunnent n tmurt n Lzzayer, deg useggas n 1962 di Tiferdud (At-Buyusef), d anelmad deg tesdawit n Ben-Ɛeknun, iruḥ d asfel amenzu s ufus n yimṭurfa i iqeddcen i lfayda n ukabar-nsen daxel n tesdawit. Tasaεet, tella d 8 tmeddit, Kamal Amzal iεelleq yiwen n wulγu di lḥiḍ. Ulγu-agi, yessawal i unejmuε n yinelmaden i usbeddi n tesqamut ara yessuddsen leqdic. Imeccaḥen n yidammen ur t-zgilen ara, acku muḥal umnen s tidet, umnen s uγurru.Di tjeğğigt n temẓi swezlen-as leεmer, anagar 20 yiseggasen i yesεa. Nγan-t s ujenwi wid ur nettuggad Rebbi. Kamal Amzal, muḥal yekna i yimesbaṭliyen-agi, yettḥarab γef tiktiwin-ines i icudden γer yidles amazi&amp;gamma,; γer tlelli d tidet, γer tugdut akked yizerfan n umdan, dγa yemmut fell-asen. Iεdawen n tmurt, mačči n wass-agi kan neγ n yiḍelli kan. Wid i issexnunsen Kamel Amzal iḍelli i ixenqen tamurt ass-a. Ggulen ur yuli yiṭij γef tmurt, ggulen akken ad gezmen yal axalaf, ggulen ad sexsin yal taftilt iceεlen. Wid i d-iγeḍlen rrehba γef tmurt n Lezzayer εzizen sexdamen ddin n tneslemt akken ad samnen imdanen, ad ddun deg lğerra-nsen. Ssaγen ajeǧğiḍ-nsen i yal tamnaḍt n tmurt, dγa reṣṣan iman-nsen maca nutni ur tt-bnin ara γef tidet, yal taγawsa-nsen d akellex. Wid yeččuren d tayri n tmurt wwten s tezmert-nsen, begnen-d ayen yellan deg-sen akken ad bnun tamurt, ad teddu γer sdat.

<p style="text-align: right;"> Islam Bessaci 

  
 Ddurt-nni yezrin i d-bannen yigemmaḍ ineggura n temsizwert-agi n tmedyazt, ha-t-an ihi amek myezwaren yimedyazen-agi: Mass Boualem Mohand Arezki deg umḍiq amezwaru s tezmilt n 14,33, deg umḍiq wis sin d Mass Djoudi Fahem s tneqiḍt n 14,16, ma d amkan wis tlata tewwi-t Massa Taarkout Kassa s wazal n 13,83, deffir-s kan yella Mass Sikadir Belkasem s tezmilt n 13,33. Ad d-nesmekti belli timsizzelt-agi n tmedyazt, thegga-tt-id tiddukkla tadelsant “Smaɛil Azikiw” n taddart n Tewrirt n War, yettabaɛen ɣer tɣiwant n At Ziki, akked waṭas n yimsuddsen-nniḍen gar-asen: Tasqamut n taddart Tawrirt n War, Asqamu aɣerfan aɣiwan n At Ziki, Asqamu unnig n timuzɣa, Tanmehla n yidles n lwilaya n Tizi Uzzu, Axxam n umezgun amniḍan Kateb Yacine, Asqamu aɣerfan n lwilaya n Tizi Uzzu. S tallelt n waṭas n yimallalen n tɣamsa yecban: aɣmis n “La Dépêche de Kabylie”. Heggan-d akk yimsuddsen-agi tazrigt tis ukuẓ n tfaska taɣelnawt n tmedyazt tamaziɣt “Smaɛil Azikiw”. D timsizzelt i d-yellan gar 10 alamma d 12 deg waggur-agi n ɣuct ideg nella, deg taddart n Tewrirt n War yettabaɛen ɣer tɣiwant n At Ziki. Aseggas-agi, gan-tt d tajmilt i yiwen umedyaz ameqqran n tama-agi n At Ziki, wagi d Dda Lounis Azzi, yettwassnen s umennuɣ-is s ttawil n tikta d yisefra ɣef yidles d tmagit tamaziɣt. Am wakken, daɣen, ara d-nesmekti belli, d tafaska taɣelnawt n tmedyazt tamaziɣt, imi tiwwura-s ldint i yal amedyaz amaziɣ. Ttilin yimedyazen s tantaliyin yemxalafen, yecban: tacawit, tamẓabit, tatergit… Ma d ahil, yella-d d anesbaɣur ɣef teɣzi n 3 wussan, imi i d-tella deg-s temsizzelt n tmedyazt, ccna, isefra berra n temsizzelt, amezgun, isaragen, timussniyin ɣef tudert Smaɛil Azikiw akked Mass Lounis Azzi i wumi tuɣal tejmilt aseggas-agi, isenza s ubuddu n yidlisen, timsikniyin n yidlisen…atg.

  Ghani Amazigh 

  
 Yenɣa iman-is, tameddit n letnayen iɛeddan, yiwen n umdan deg tɣiwant n Melbu, i d-yezgan s wazal n 36 n yikilumitren ɣef waɣir n Bgayet. Ɣef leḥsab n yisallen i aɣ-d-yewwḍen seg temnaḍt-nni, s uɛelleq s temrart ɣer ttejra i iga umdan-a talast i tudert-is deg yiwen n wadeg i yexlan cwiṭ. Ad d-nesmekti dakken argaz-a, d aberrani, ur yelli seg twilayt n Bgayet. S twaɣit-a tinmettit, aṭas n medden i yeṭṭef leḥzen deg leǧwahi-nni, ladɣa. D asḥissef ameqqran ɣef wamek i d-ggran yilemẓiyen ttaysen seg liḥala n tudert.Akken ad d-banent ssebbat n wanɣiman-a, yemmug unadi sɣur ssrabes i teɛna taluft.

  M. K 

  
 Tazrigt tis 03 n temzizelt n uẓawan aklasiki γef araz n Muḥammed Igerbucen id-tessudes tmahla n yedles n lwilaya n Tizi-Wezzu s lemεawna n wexxam n yedles n Lmulud At-Mεemmar n Tizi-Wezzu akked tiddukla tadelsant Muḥammed Igerbucen d tin id-yesduri wexxam n yedles Lmulud At-Mεemmar n temdint n Tizi-Wezzu ussan n 13 d 14 unbir ideg nella, s yiwen n wahil d amesbaγur. Timzikniyin yemgaraden γef tudert d umecwar n tẓuri n unaẓur Muḥammed Igerbucen, azenzu s ibudan n yedlisen n ssin n yemyura Dr Mouloud Ounnoughene akked Hocine Ouaguenini. Akken i jarden deg ahil n leqdic ssin n yisaragen, amenzu n n Dr Mouloud Ounnoughene id-imeslayen γef udiwani n yedles n uẓawan n Igarbucen. Ma yella d Hocine Ouaguenini yemeslay-d γef Uẓawan di tallit n tegrewla. Syen ad-tebεent temzizla n waraz n unaẓur Muḥammed Igerbucen, ad-tekfu s tmaγra n cnawi d tikci n warazen γef wid ara d-yufraren di temzizelt.

 Muḥemmed Igerbucen d taεwint n tẓuri, drus n medden i d-yettmeslayen fell-as di tmurt n Lzzayer. D anaẓur ameqqran yettwasen aṭas di tmura n lbarani walla di tmurt-is. Muḥemmed Igerbucen d aqbayli, ilul deg Temgut, taddart n At Wuccen, di tγiwant n Uzeffun aseggas n 11907. Muḥemmed wwin-t imawlan-is γer Lzzayer tamanaγt ass-mi yella d ilemẓi, dγa dinna i yemlal d yiwen n Weglizi isem-is L.Roth, d yiwen unesbaγur ameqqran. Ass mi yewweḍ 12 n yiseggasen di leεmer-is, yelmed aẓawan (Lmuziga), dγa imawlan-is ğğan-t acku mmi-tsen yezmer i yiman-is, tteklen fell-as aṭas, yeqqim γer Weglizi-nni ddeqs, syen yuγal γer uγarbaz n uẓawan (Lmuziga). Ass amenzu yelmed γur aselmad Living. Yuγal irruḥ γer tmurt n Lutric anda ikemmel ulmud-is n uẓawan. Aseggasn 1923, Muḥemed Igerbucen yesεa 16 n yiseggasen di leεmer-is, yura deg yiwet n temlilit n uẓawan (Lmuziga). Ixdem-d yiwet n lmuziga i d as-d-yesmuzegten. Igerbucen yewwi-d yiwen n wudem amaynut i uẓawan (Lmuziga) i waṭas n yisura am « La Fontaisie Algérienne », « Découverte du Sahara », « L’appel du sud »..atg d waṭas niḍen. Ihi Muḥemmed Igerbucen d tala ideg ara yagment tsutiwin i d-iteddun.

<p style="text-align: right;"> Islam Bessaci 

  
 Tagi cfawat n Boussad yiwen umezdaγ n Taddart n Tala Athmane. Ayen yexdem deg useggas-nni 1987, ur yeẓri ma yenddem fell-as neγ yezga-as-d d leṣlaḥ ? Acu as-yeḍran deg lweqt-nni ? Yenna-d :’’ lliγ uḍneγ. Kkes-d amek ur luwaγ ara ugiγ ad ḥluγ. Ihi weṣṣan-iyi ad awiγ asfel γer Sadat : ad awiγ ikerri γer Sidi Boubekeur. Kkreγ xedmeγ ayen-nni.’’ 

   Yekker urgaz yewwi ikerri, tacekkart n uwren d xemsa n litrat n zzit n uzemmur. Akken kan yers deg umekkan, yewhem deg wayen iwala, ikemmel yenna-d : ‘’akken kan i d-slan i yikerri yesbabe&amp;epsilon,; d tazla γur-s am yigerfiwen : wwin-t rnan ayen akken i wwiγ yid-s. Ula  d nekk, yeṭṭef-iyi yiwen deg ufus-iw am yikerri-nni,  yezzuγer-iyi d akessar. Γilleγ imi i yi-yewwi i wakken ad d-zreγ ameqqran-nsen ad iyi-d-yefk zyara d ddaεwa n lxir meεna yeḍra-d wayen γef wacu ur bniγ ara : yewwi-iyi γer yiwet n tsendduqt i wakken ad iyi-yezwin ula d lğiban-iw. Cfiγ rriγ γer daxel-is 100 idinaren, d lakaγeḍ-nni azegzaw, cfiγ am wass-a fell-as.’’   D ayen i t-id-yessenddekwalen γef wakken i d-yeḥka : ‘’din din, faqeγ belli nekk d ikerri am winna i d-wwiγ. Dγa, nniγ-as weḥd-i ‘’Ikerri yewwi-d ikerri i Sidi Boubekeur’’. Ma d tura ukiγ-d seg tnafa, abrid n leslak d lmasiḥ.’’<span style="white-space: pre;"> </span>    

<p style="text-align: right;"> Hocine.M

  
 Taggara n ddurt yezrin, thegga-d Tdukla n yigujilen ‘’Ixulaf’’’ n Uqbu yiwet n temlilit n useεlem mgal leqher i ttidiren yigerdan s sseba n yimenɣiyen i d-yettilin di twacult, gar yimawlan-nsen, deg tudert n yal ass. Timlilit –agi, ḥedren deg-s yisdawaniyen imussnawen n tussna n tmetti, neɣ d les psychologue akked yibugaṭuten i d-yemmeslayen ɣef wayen i d-yeqqar lqanun d craɛ n tmurt n Lezzayer deg taɣult-agi. Am wakken, ḥedrent daɣen waṭas n tduklin i d-yerzan si tamiwin n tmurt yemxalafen n tmurt n Lezzayer, ladɣa tid yettḥaraben ɣef yizerfan n yigerdan. Asarag amenzu, yewwi-d deg-s awal Docteur Farid Trik , d aselmad di tesdawit n Bgayet ɣef wayen i d-gellun yinebran gar yimawlan ɣef ugrud, yenna-d : ‘’luɛara i d-yettbinin ɣef kra n yigerdan di lakul neɣ di tmetti s umata, tettuɣal ɣer liḥala deg ttidiren yigerdan-agi deg yixxamen-nsen, ladɣa wid imi msebḍan yimawlan-nsen’’, ikemmel deg wawal-is yenna-d yiwet n tikti s wazal-is :’’ ilaq asileɣ i uheggi n urgaz d tmeṭṭut i tudert n zwaj uqbel ad xedmen tameɣra’’. Deg usarag wis-sin, yella-d wawal ɣef leqher s umeslay i d-yettilin di twacult i d-gellun s lemḍerra meqqran ɣef tudert n yigerdan : ‘’aṭas n yigerdan i reglen deg yixxamen s sseba n umeslay qessiḥen sellen deg yimi n yimawlan’’, i d-yenna Mass Bouiche Mehrez, d asdawan d amnadi di taɣult n tfelsafit. Ma yella deg uskasi, yezzi usteqsi s waṭas ɣer wayen i d-yenna lqanun n tmurt n Lezzayer ɣef uzref n ugrud. Ma tezmer tdukla ad tessiwed acetki s axxam n craɛ ? D isteqsiyen iɣef i d-yerra imḍebbar n sandika n yibugaṭuten n lwilaya n Bgayet , Mass Idjed Mokrane anda i d-yenna : ‘’lqanun iban, aḥareb n uzref n ugrud s wazal-is , maca d aḥesses d usaɛlem i ixussen , aṭas ur nettruḥu ara ad cetkin, wa d leḥya , wa d lxuf’’. Ma yella d icetkiyen n tdukliwin, yenna-d belli ur sent -yesmiḥ ara lqanun :’’ tiddukkla, tezmer kan ad tseɛlem kan iɣallen n laman neɣ le procureur s wayen yeḍran d ugrud’’. Tekfa temlilit s kra n lewsayat uɣur i d-fɣen wid iḥdren, ama d imussnawen i d-yefkan isaragen, ama d wid n lɣaci –nniḍen, imi ula d lɛama iḥedren rran-d ɣef kra n yisteqsiyen i asen-yettunefken mi tebda temlili . ‘’ilaq –aɣ, ad naki wa ad d-nekker ɣef zik mgal aqhar n yigerdan, imi leqher yella deg umdan, ilaq ad iɣelleb iman-is, ib wakken ad seḥbiber ɣef tarwa-s d twacult-is’’, i d-yenna Mass Zaidi Djarah, aselway n tdukla Ixulaf. 

<p style="text-align: right;"> B.Benhamouche 

  
 Tiwaɣiyin n yiberdan d uṭṭun yesexlaεen: Azal n 3000 I yemmuten ar tura. Ugar n 3000 n yimedanen i yemmuten seg tazwara n useggas-agi n 2016, deg laksidat n yiberdan; i mazal ar ass-a la ttawint tirwiḥin n medden. Ihi alaḥsab n yisalen ineggura i d-yuwḍen ddurt iεeddan, seg tenmehla tamatut taɣelnawt n laman (DGSN), d akken jerden deg wakal akk n tmurt, ugar n 22900 n laksidat n yiberdan d wazal n 3164 n lmuta, d 35952 n yimejraḥ. Tenna-d daɣen deg wulɣu-nni i d-tefka ussan iεeddan, d akken yella-d unqqas s lqidar n 17,10% deg twaɣiyin n yiberdan, d 12% deg widak yettmettaten, d 20% deg yimejraḥ. Mi ara nettwali uṭṭunen yecban wigi d ayen yesexlaεen aṭas, imi yal aseggas d lluluf n terwiḥin i itett wakal, d imelyan n yimejraḥ, n yimeεḍar, n yigujilen…

<p style="text-align: right;"> A. Abdelghani 

<div style="text-align: right;"> 
  
 Menbeɛd ungal « Bururu » id yewwin ɣef taluft n rebrab iḥuzan tamurt deg iseggasen 90 , Tahar Ould Amar amaru akked uneɣmas yettarun s teqbaylit akked trumit , yessufeɣ-d deg ussan-a yezrin ɣer tiẓrigin « Achab » adlis nniḍen ddaw uzwel « tafunast i tezgen Lpetrole » yellan d taḥawact n tneḍuryin yura gar useggas 2010/2011 deg uɣmis n imaziɣen. Ɣef wamek id ilul wedlis-agi, d wamek yettwali Tahar tasekla taqbaylit tamirant akked tira tineɣmest s teqbaylit, id yella gar-nneɣ wawal deg tadiwennit agi yellan d ddemma n twafɣa n wedlis-agi ines amaynut

  Yeffɣed ɣer tizrigin Achab udlis-inek «tafunast i tteẓgen pètrole” , awal ɣef udlis-agi? Ayen azwel-agi ?  

 Adlis-a d taḥawact n «tneḍruyin» (chroniques) d-yeffɣen gar 2010 – 2011, dɣa deg weɣmis-a. Akken teẓriḍ, «taneḍrut» d annay, tamuɣli n uneɣmas ɣer tedyanin d-yufraren deg tallit. D acu , deg iḍrisen-a, anni n tmeti yella-d s wecmumeḥ d unecrah. Asmi d-fɣent deg DDK, «tineḍruyin-a» semmaɣ-asent Ulac mmaḥ, ulac». Asmi kreɣ ad ten-d-reɣ s adlis, walaɣ belli azwel «tafunast i tteẓgen pètrole” ad yesleḥ, imi , si tama yella yiwen weḍris isem-is akka, si tama nniḍen tawaɣit n tmurt tcud ɣer tfunast-a i yeksan melba ameksa.

  Acu n isental yak yellan deg adlis-agi ?  

 Ddeqs i yellan. Ayen akk i ceɣben timeti di tallit-nni (2010-2010). D Abibiḍ i d amsiwel – awudem (personnage –narrateur). Yettmeslay-d ɣef ayen d-yezzin yes-s . yeḥḍer i 20 di Yebrir, i tmeɣra n tmeṭṭut, i leɛyud, yefka-d rray-s ɣef sonatrach, ɣef lakul … lḥasun mačči d yiwet. Ayen akk i iwala yerra-t-id s uɛekki d unecraḥ 

  Wissen ma yella yella di lbal n Tahar ad ɛiwed asezrireg u ungal-ines Bururu? 

 Tagi d taluft n tezrigin. Tezriḍ belli tizrigin d tikubaniyin n tdamsa, lmaɛna-s, ad gnet irebbi ḥala i wayen walan deg-s nfeɛ. Lḥasun, nek, si tama-w ulac aɣbel. D acu, aqli caxex d yiwen u ngal ara yeddun di later n Bururu. Ɣuri tura ugar n sin n yiseggasen segmi I d as-begseɣ. Wissen milmi ara ifak.

  Amek yettwali ¨Tahar tasekla teqbaylit tamirant ? 

 Tettedu dac dac. Maɛna tetteddu. Ad tejuǧǧeg ugar lukan dɣa wid akk yettarun suffuɣen-d u wid yeqqaren ttaɣen-d. tat cud ɣer ta. Rnu daɣen ilaq ayen d-itefɣen ad yemɛen, ad yesɛu lbenna. Acku akken nebɣu nberreḥs wayen nettaru ma ulac deg-s ayen imeɛnen ad t-ɣunzun cwṭ n yimeɣriyen yellan. 

  Awal ɣef liḥala n wedlis amaziɣ? 

 Adlis amazigh ? Tidet kan ur t-ssineɣ ara. Tamaziɣt i sneɣ d taqbaylit. Tutlayin nniḍen n tmaziɣt (ma d ayagi i d-qesdeḍ) ur tent-lemdeɣ ara. Rnu ɣas ma lemdeɣ-tent, ur ttafeɣ ara idlisen ara ɣreɣ, slid ahat yiwen umawal neɣ sin.

  Amek yettwali Tahar tineɣmest s teqbaylit? Anda id tesewwed? Amek id imal-ines? 

 Taɣamsa s teqbaylit milmi kan i d-lul, rnu s wulac. Taluft-a tcud aṭas ar tedrimt d rray i iwenɛen i usebded n tɣamsa. Mi d-nejmeɛ ayen akk I ilaqen n ttawil d tedrimt, ad nwali anwa akka ara yeɣren d wacu I yettraju ad t-yaf deg uɣmis. Axater win ara d-yaɣen aɣmis (akekn tebɣu tili tutlay), yettnadi iman-is d wayen t-inefɛen daxel. Ayen nettaru tura deg cwiṭ n yiɣmisen yellan texneq-it tsekla, tijmilin, cwiṭ n usali ssemḍen d waṭas wawal i icuden ɣer usentel identitaire. Tifaɣ, deg wa, l’APS lukan I san vwiṭ n rruḥ isallen-is u lukan daɣen i tesɛa tilelli. Asmi ahat taqbaylit ad d-feɣ seg wul d wawal u ad tt-id-saḥ s tidet wamkan-is di yal aḥric n temetti, ass-nni ad d-yili uɣmis s uzal-is imi d netta I d lemri n tmeti.

  Deg acu temgared tira taseklant akked tira taneɣmest?  

 Tira di tɣamsa teččur d leqyud. Amezwaru deg-sen d tigejdit (la ligne éditoriale). Mara tettaruḍ deg weɣmis ur tettḥessiseḍ ara i rray-ik: d-tiniḍ ayen twalaḍ, d wayen tesliḍ. Rnu ad tarud akken ara k-tefhem lɛamma, ama win yeɣran , ama win i ixussen.

 Di teskla ulac akk leqyud-agi. Tira taseklant tettak aṭas azal, i wamek ara d-tinniḍ. Di tsekla d talɣa(la forme) i yisibninen aḍris. Di tɣamsa d asali (le fond) I –yissibninen.

  Awal aneggeru n tahar I yimeɣriyen n uɣmis n imaziɣen 

 Ɣas ulamma nḥar ad naweḍ, ad nessiweḍ tutlayt nneɣ anda wweḍent tutlayin nniḍen, ilaq ad as-nelḥu s ttawil, ad nezwir tigzi (l’intelligence). Ilaq daɣ ur nḥebbes ara tira. Ad d-snulfu di yal aphric. D asunlufu kan i yessawaḍen, ad issiweḍ tutlayt anda ur tezmir ad t-tesiweḍ tmendawt.

<p style="text-align: right;"> Ait Slimane Hamid  

  
 Yessufeɣ-d ussan-a iɛeddan unaẓur Muḥend Ayt Ceɛlal aḍebsi n ccna amaynut wis 6 deg umecwar-is n tẓuri, s uzwel n « Lɣaci i yenfa listiqlal ». Deg sa (7) n tezlatin i d-yeddan deg-s, ad naf yezzi-d ucennay ɣef waṭas n tlufa i t-iceɣben netta d amezwaru, i iceɣben daɣen timetti tazwawt d ugdud s umata. Tilufa-a, rzant liḥala n tmurt, tin n tudert, lɣerba akked ddunit. Akken i d-usan yismawen n tezlatin, ad naf « Lɣaci i yenfa listiqlal », « Yelli », « A wi iruḥen », « Tasusmi », « Ccetwa n leɛrur », « Aḥeq nekk » akked « Nfiɣ am lefḥel ». Deg tuɣac i yellan deg tezlatin tedda-d tin n tcennayt Nasira Mesbaḥ. « Kkiɣ aseggas akken kfiɣ asekles n uḍebsi-a amaynut. Wid ukud nwiɣ ad xedmeɣ, ur llin heggan merra-nsen. Rnu-as tamettant n gma-s n Nasira Mesbaḥ ayyuren iɛeddan. Aya iḥettem-d fell-aɣ ad nerǧu azal n 4 n wayyuren ». D awal n Ayt Ceɛlal mi t-nesteqsa ɣef tegnatin n usekles. Ma ɣef taluft n tuffɣa n umaynut-a-ines d tnezzut-is yenna-aɣ-d mmi-s n Tuǧa: « Ar tura yella walbum-a deg tɣerɣar n uzdam deg Internet, am iTunes, d Amazon. Ma deg tmurt, ulac amaẓrag i yi-d-yessawlen. Ulamma ur ḥebbreɣ ara ula d nekk ad afeɣ, imi beɛdeɣ ɣef wayen iḍerrun deg taɣult-a dinna ». Akkem yesnum i wid i t-iḥemmlen, yewwi-d Muḥend Ayt Ceɛlal amaynut ama seg tama n yimeslayen neɣ seg tin n uẓawan. Ɣas ahat mačči aṭas n wallalen i yettwasqedcen, meɛna s uqeɛɛed yelhan, tban-d tezmert n uẓawan ma yeddukkel d wawal iweznen.

  M. K. 

  
 Tibḥirt n tsekla n tmaziɣt d tin i yeğğuğugen deg ass γer wayeḍ, annect-a yella-d s tebγest d lebγi n tarwa-s itt-yeswayen yal ass s tusna d tektiwin yemgaraden, imi yal yiwen iẓemmi-d allaγ-is akken ad-yefk kra yesεa i usnarni n tutlayt n tmaziγt.

 Deg ussan-agi yezrin, tasedawit Abdaraḥman Mira n lwilaya n bgayet tesdduri-d Akatay n tagara n master n tnelmadt Sonia AHFIR, taγult n tsekla, s usentel Aglam n yiwudam d wadeg deg tullist Taqbaylit, akatay-agi yella-d s lmendad n uselmad n tmaziγt mass Takfarinas BELLACHE, anda tanelmadt Sonia teffeγ-d s ugardas n Master taγult tasekla n tmaziγt i yuran s uswir ifazen.

 Tasekla Taqbaylit tamensayt tedda-d aṭas s ubrid n timawit, zik (lqern wis 19) ala anawen imensayen kan i yellan : timucuha d temɛayin, inzan, timseɛraq d tmedyazt, tiwsatin-is d tid yettruḥun seg yimi n wa ɣer wa. Ihi deg ṣṣenf-a n tsekla ad naf taywalt tusridt. Maca tasekla-ya tuɣ udem nniḍen, imi ur teqqim ara s wudem-nni n timawit akken tella seg tallit yezrin (1830), am akken i d-ibeggen K. Bouamara : «Tasekla tazzayrit s tenfalit taqbaylit ur teqqim ara am wakken tella deg lqern wis 19, akked d wasmi i d-tewwi tmurt Lzayyer timunent-is». Abeddel-agi yella-d s ssin n wudmawen ɣef wacu i d-t-ɛedda tsekla n tmaziɣt sumata : tira akked teywalt tatrart anda ad naf deg-s taywalt tarusridt.

 Am wakken i d-yura daɣen K. Bouamara : «Tigin* taseklant taqbaylit tbedd ɣef tsekla timawit akked tsekla yuran. Tasekla timawit tefka-d, tasekla timawit yettwajerden, ma d tayeḍ tasekla timawit s wallalen n teywalt». Deg tezrawt-a mačči tasekla timawit i as-yerzan maca tasekla yuran. Ihi aɛeddi ɣer tira deg tsekla taqbaylit tefka-d snat n tsekkiwin n tira : tira nuḥraz akked tira n usnulfu. Tasekla nuḥraz (asekles), tesɛa tawuri n usemnaɛ anect-a yella-d s ugmer n wayen yellan deg timawit. Ma d tsekla n usnulfu (tira), ilmend S. chaker, (1987) d Titouche (2002), Belaid At Ali Les cahier de Belaid ou la kabylie d’antan, d amenzu i d-yellan deg tsekla-ya n usnulfu. Am akken i d-ibeggen S. Ayad : «Seld timunent n Lezzayer, asnulfu aseklan deg tutlayt-a, yella-d deg tazwara deg taɣulin n tsuqilt akked umsasa s teqbaylit». Ihi deg wasmi id-tewwi lzzayer timunent, tira ɣef tsekla taqbaylit s teqbaylit neɣ s tefransist simmal yettnerni gar wid d-yufraren : M. Mammeri, R. Alliche, A. Mouhya atg. 

 Seg tira n Belaid At Ali, aṭas i d-tid-iḍefrren gar asen R. Alliche yura ungal amenzu i d-yellan s wudem aḥeqi Asfel deg useggas n (1981), Askuti n S. Sadi deg useggas n (1983). Ma yella d tullist tamezwrut tella-d s ufus n K. Bouamara deg useggas (1998) Nekkni d wiyaḍ. Swakka ad naf tasekla taqbaylit ṭuqqtent deg-s tewsatin ama d tid n tmedyazt neɣ tid n tesrit. Deg tewsit-a taneggarut i d-yella umaynut anda d-banen aṭas n yimyura iqeddcen ɣef tsekla-ya, ssawḍen snulfan-d ungal, amezgun, tullist atg. Ihi tazrawt n tnelmadt Sonia AHFIR tella-d ɣef tullist, imi tawsit-a d tamaynut id tekcem ɣer tsekla taqbaylit, yerna ulac fella-s aṭas n yidlisen d tezrawin, almi d iseggasen-a ineggura ibdan kra n yimura ttnadin fella-s. 

 Dakken teẓra lweqt ur as-isuref ara iwakken ad tezrew akk tullisin i d-yellan seg 1998 ar tizi n wass-a. Textar-d tullisin-a id-ittedun, acku d tid i as-d-yefkan lebɣi ad ten-t-ɣer, rnu ɣef waya dayen yettidir wemdan sdaxel n tmeti-s, zemren-t ad ḍrunt i yal yiwen deg-nneɣ, akken daɣen i as-d-yettbin umgired i yellan gar timetti taqburt* (tansayt) d tmetti tatrart (tamirant*) 

 Swakka tazrawt-is tella-d ɣef tullisin-a : Gamel Arezki Akal d wawal nfern-d tullist ; «Irgazen yekkaten uzzal» akked «Taqsiṭ n ugellid d wakli» ; «Tadyant n Ccix» ; Islam Bessaci «Deɛwessu n yimawlan» ; Abdelaziz Hassani «Yir tuɣalin» ; Noufel Bouzeboudja «Muḥend amattar» ; Mourad zimu «Zwina».

 Tizrawin d tkerrist : 

 Gar tezrawin i d-yellan ɣef tewsit-a taqbaylit ad naf ur ugten ara, imi Sonia AHFIR tebder-d tazrawt n magister n S. Mohand Saidi (2011), Le Récit tafunast igujilen de Belaid At Ali du conte à la nouvelle, tessaweḍ ɣer taggara n leqdic-a tenna-d dakken Tafunast i gujilen d tullist mačči tamacahut, taneggarut-a tesɛeb i waken ad d-nini d tullist neɣ tamacahut, acku deg-s tullmisin n tmacahut akken i llant deg-s tullmisin n tullist, ma neṭṭal ɣer talɣa ines d tamacahut, imi taneggarut-a tesɛa inaw s-yes itbedu Macahu ! Ahu Rebbi ad tt-yesselhu ad tiɣzif anect usaru, akken itesɛa inaw s–yes i tkefu « Tamacahut-iw lwad lwad, wwiγ-tt-id i warraw n llwad, uccanen ad ten-yeqqed Rebbi Ma d nekkni ad aγ-yeεfu Rebbi ». Ma neṭṭal ɣer ugbur, tamacahut-a isental i ɣef d-tewwi d wid yesɛan assaɣ d tudert n yal ass, i neḍruyen-is zmeren ad ḍrun i yal yiwen seg-neɣ, ma nefka-d amedya, lekruhya id yellan gar tmeṭṭut d yerbiben-is, tigujelt, tamuḥqranit atg. Isental-a id yebder Belaid At Ali deg tmacahut-a llan wid nezmer ad naf deg tmucuha, llan wid ur nettaf ara, maca netta ifka-yas i uḍrsi-a udem ilaw, imi tamacahut tebna ɣef wayen yefɣen i tilawt yeṭṭuqut deg-s umakun d wayen ur iqqebel wallaɣ n umdan. 

 Tazrawt tis snat n magister, d tin n A. Boudia (2012), Contribution à l’analys textuelle d’un corpuce de nouvelle d’expression Kabyle, ixdem tasleḍt taḍrisant i snat n tullisin n A. Mezdad «Tuɣalin d yinebgi n yiḍ-nni», ixtar deg tesleḍt-is ukkuẓ n yiferdissen gar-assen, tasleḍt n yizewlan n tullisin-a, tazrawt n wullis d tsiwelt, amyeḍres d usentel. Ma yella d tazrawt n master n R. Hamoum d F. Nessah (2013), Tazwart ɣef tullist taqbaylit, nettwali dakken tazrawt-a txuṣṣ, acku mi d-meslayent ɣef tullmisin i tesɛa tullist taqbayit ur bdern-tt ara tullmist n tsiwelt akk d tullmist n usentel, imi tineggura-a d tid yesɛan azal d ameqqran, d tigejdanin deg uḥric n tesleḍt n tullist taqbalit. Tazrawt nniḍen tella-d sɣur W. Sebbah K. Hamali (2015), Allalen n tsuqilt d useɣred n yinaw deg tullist Ahmed Hamoum “Amneṭri», Tasdawit n Tubiret, xedmen-t tasleḍt i tullist i d-yettwasuqlen seg tefransist ɣer tmaziɣt «amenṭri» i yura Aḥmed Ḥamum, i d-yeffɣen deg useggas n 2009. Tullist-a d tasuqilt n tullist yettwarun s tefransist s ufus n umaru afransi Guy De Maupassant iwumi isemma «Le vagabond», deg tezrawt-a ɛerḍen-t zerwen-t, allalen n tsuqilt id-yeddan deg tullist «amenṭri», gar-asen : areṭṭal, arwas, ankaz, tagdazalt d umsasa. Ihi gar tezrawin-a merra i d-tebder Sonia AHFIR, kra wwint-d ɣef tasleḍt n yizewlan, tazrawt n wullis d tsiwelt, amyeḍres d usentel akked d wallalen n tsuqilt. Ha-t-aya s umata leqdicat id -yellan ɣef tullist, imi twala dakken yella lixṣaṣ n tezrawin ɣef tewsit-a tamaynut, ur d-tufi ara aṭas n tezrawin i yettwaxedmen ɣef tewsit-a taqbaylit, terna amur ameqqran ur rrin ara lwelha-nsen ɣef ṣṣenf-a. Am akken daɣen ur d-tufi ara tizrawin ittwaxedmen ɣef tullmist n uglam n yiwudam akked wadeg. Swakka ayen tebɣa ad texdem deg tezrawt-a d tasleḍt n uglam n yiwudam d wadeg deg tullisin i d-tebder yakan. Ahat ad tili seg imenza ara ixedmen tazrawt ɣef teṣleḍt n uglam n yiwudam d wadeg.

 Asteqsi agejdan id-tefka i usentel-a : Dacu-ten yittewlen igelmanen n yiwudam deg tullist taqbaylit ? Neɣ s wacu i d-ufraren yiwudam n tullist taqbaylit akked wadeg n tewsit-a ?  

  Ilmend n waya, turda-s tebna ɣef :

 Ahat tullisin sɛan-t tulmisin n tullist taqbaylit ? Neɣ ahat seg tullisin i d-tefren , mmalent-d amgired yellan gar tmetti taqbaylit tamensayt d tmetti taqbaylit tatrat ?.

 Iswi-s mi tefren asentel-a, tebɣa ad beggen udmawen d wadeg seg tullisin id tefren, akken itebɣa ad tẓer amek id-yella usqedec-nsen seg umyaru ɣer wayeḍ. Am wakken daɣen itebɣa ad beggen udem atrar n tullist ladɣa deg wayen yerzan aglam n yiwudam akked wadeg.

<p style="text-align: right;"> Islam Bessaci 

  
 Imariren Youcef Belaili (USM Lezzayer) d Rafik Boussaid (RC Laṛebɛa) ay d-yettwakecfen d akken sqedcen iseǧhaden, ḥekmen fell-asen aḥbas n wurar i tallit n 4 n yiseggasen, ɣef wakken ay d-tenna Temɣunt n Tcirt n Uḍar Tasadurant (iḥtirafiyya) (LFP). «Taseqqamut n ladeb n Temɣunt n Tcirt n Uḍar Tasadurant temlal ass n ttlata yerna tɛuqeb Youcef Belaili (USM Lezzayer) d Rafik Boussaid (RC Laṛebɛa) ɣef lǧal n usseqdec n tnegwa (mawadd) yellan gar yifarisen yettwamenɛen», ɣef wakken ay d-tenna Temɣunt-a. Taseqqamut teɣra-d i yimariren-a deg sin yid-sen akken ad ḥedṛen deg temlilit-a, maca Rafik Boussaid ur d-yusi ara. Youcef Belaili d alemmas amenṭag n USM Lezzayer, yerna sfeqden-t deg temlilit n wass wis 5 n Temɣunt 1ut n Mobilis, mi turar teɣlamt-nnes mgal CS Qsenṭina deg usarir (malɛab) n Hamloui deg Qsenṭina ass n 19 Ctembeṛ. Timlilit-nni terbeḥ-itt USM Lezzayer s 2 ɣer 0. D tikkelt tis snat aydeg ara d-afen Youcef Belaili yesseqdec iseǧhaden, imi tikkelt tamezwarut tettwakcef-d deffir temlilit n Temɣunt n Yilɣuɣen ay d-yellan deg Ɣuct n 2015. Aqebṭan n teɣlamt n USM Lezzayer yebda-d, naqal, tasemhuyt-a (mawsim) akken igerrez, maca yettwakcef-d asmi ay t-sfeqden war aɛeyyen deffir temlilit n MCE Lɛelma-USM Lezzayer ay ifuken s 0 ɣer 1, ass n 7 Ɣuct yezrin.

  APS 

  
 Ussan n tmedyazt n At Wasif id yellan, di tadwilt-is tamazwarut , dduṛt yezrin deg At Wasif s ddemma n tɣiwant n At Wasif akked usqamu unig n timuzɣa, ibegned i tikelt nniḍen d-akken terwa n umedyaz Lḥaǧ El Muxttar ɣef id yerna Ben Mohamed, Belḥanafi, Mourad Rehmane mazal-iten d at wawal yerna ressan deg akal yellan d aɛrqub n wawal.

 Azal n tlata wussan tuzzel tmedyazt ddaw leɛnaya n taleṭṭaṭ id yefken tameẓẓuɣt i wayen n thuski, n ccbaḥa n tmenna, n sser n tugniwin, akked d talqay n usekkud. Ussan-a n tmedyazt yellan d tajmilit i ucennay Slimane Chabi, yellan diɣ d-smekti n bab n wawal lḥaǧ El Muxtar fkan-d irebbi i wazal n 60 imedyazen id yekkan si yal tama n tmurt n leqbayel (Bgayet, Tizi, Tubiret) akked imedyazen imaziɣen id yekkan seg udrar n ccenwa akked Chlef. Kra n win iḥedṛen yedda di nexsma n wussan-nni acku ayen yuzlan d tamedyazt deg imi n imedyazen yefka d ttbut d akken awal n Si Muḥend U Mhend iccuq tignewt akken, war tilas, ad yeɣzu annar n tidmi, ad yezwi tindaw ɣef umyag aqbayli akken ad iɛebbi timessalin n tudert s umata d tid yellan d tuɣrsin yeqqnen ɣer lhejna n tidmi akked tinfit (esprit). Imedyazen am Ahmed Lehlou, Ahmed Khattabi, Aba Farez, Selmi Moussa, Dali salima, Cheli Leila, Sadi Kaci d wiyad ssawḍen tamedyazt taqbaylit ɣer yiwen yiswir ɣef werǧin nebni ma nsukk tamuɣli ɣef iseggasen yezrin.

 Mebla ccekk imedyazen-agi d ixulaf id yefrurin seg useklu n tsekla taqbaylit swan s tidi n lmux-sen imedyazen am Youcef Ou Kaci, Ccix Muḥend u Lḥussin, Si Muḥend u Mhend, Slimane Azem, Lala Xedija Tukrift, Lounis Ait Menguellet, Ben Mohamed, Mohya, Matoub Lounes, Zdek Mouloud. Ɣeff aya yezga-d yesɛeb ɣef tseqqamut n waktazal akken a tani gar imedyazen-agi, anwa ara yawin arazen id ttuhaggen s ddemma i timzizlit am akken id yenna Mass Halwan Ḥasen aselway n tseqqamut. Maca imi ayen ilaqen ilaq, arazen ttunefkan i xemsa n imedyazen : Sadi Kaci( Arraz wis xemsa), Cheli Leila( arraz wis rebɛa) Ahmed Xeṭṭabi ( arraz wis tlata) Selmi Moussa (Arraz wis sin) Dali Salima arraz (arraz amenzu –lḥaǧ El Muxṭṭar). Ayen yeṭṭfen lbal diɣen deg ussan-a n tmedyazt n At Wasif, d tajmilit yuɣalen I Slimane Chabi id yewwin ayen din d-isefra d imaynuten yesferḥen izumal n wid id yussan akken ad as sslen yerna as rran tisemɣert. Ala win ara as yinin ayuz i unaẓur-nneɣ id tezzin deg imawen n imayaten n wid iḥadren i leqdic-nni. Si tama nniḍen Ahmed Lahlou yeɣṛa-d isefra-ines yesduqqusen ulawen dayen id yernan deg azal n temlil it-agi n at wawal deg akal n at wawal. Tamugent tettunefk i yimedyazen ass-n n 5 Ɣuct deg at Ziki Akked deg ussan n 22/23/24/25 Ɣucut I tadwilt tis maraw sin (12) n wussan n tmedyazt Yusef U Qasi d Si Muḥend U MḤend .

<p style="text-align: right;"> Ait Slimane Hamid 

  
 Ass-nni n 27 meɣres 2017, mazal ur d-yuli yiṭij mi neffeɣ nekni s yinelmaden n uɣerbaz alemmas Lɛerbi At-Ɛmer n At-Yanni d abrid ɣer lwilaya n Nnɛama.

 Si 04:30 i neṭṭef abrid, simi yeflali wass, neǧǧa-n adrar n Ǧerǧer deffir-nneɣ, nekcem timdinin ur nessin yakan, am Blida, Ɣilizan, Mɛesker, Ɛin Defla, Clef akked Sɛida. Akka i nesɛedda ass amezwaru deg ubrid. Armi d 07 n tmeddit i aɣ-d-tban tizzegzewt n tebḥirin n temdint n Nɛama iɣer nerza. Mi newweḍ, qublen-aɣ-d imḍebbren n Uxxam n yilmeẓyen, din din mlan-aɣ anda ara nili, acku isseɛya-aɣ ubrid iḍullen. Azekka-nni ṣbeḥ, aqerru n terbaɛt Mass Ɛadel Arezqi, d tnelmadin ittekin deg usuddes n tejmilt-agi : Deḥlal Canez, Urak Lameyya, Bumendil Mekyusa, akk d unemhal n uxxam n yilmeẓyen Mass Buxaṛi, msefhamen ɣef wamek ara yili wahil n ddurt. Ɣef 10, neẓra-d Asalay n yimjuhad i d-yesmektayen amezruy n tmurt. Syin, nuɣ abrid ɣer Uxxam n tẓuri tamensayt ; maca s usḥissef i d-nezzi imi aṭas n lexṣaṣ i yellan deg-s. Ɣef 5 n tmeddit, nuɣ abrid n Ɛin ben Xlil d Sidi Musa i yessufuɣen ɣer temda tameqrant n dayra i ibeɛden azal n 45 km ɣef temdint n Nnɛama. Dayra-agi teṭṭef gar tnezruft n udrar n Geɛlul, i d-yezgan am ufrag gar Lezzayer d Lmerruk. Inelmaden necraḥen, ferḥen s wayen akk walan, ṭfen aṭas n tugniwin i cfawat d usmekti. Mi d-nekcem tameddit, nebḍa ɣef 4 trebbaɛ n leqraya. Snat ad ilint i tɣuri, snat-nniḍen i tira. Taṣebḥit n wass 29, terza-d ɣur-nneɣ tneɣmast n radyu n Nɛama, Massa Suɛad Mensuri. Temlal d inelmaden deg Uxxam n yilmeẓyen, testeqsa-ten ɣef wacu xedmen meṛṛa d wahhil n ddurt. Ɣef 10, nerkeb ad nissin tamiwin-nniḍen. Mi nteddu, tezzi-aɣ-d tewṛeɣ si yal tama, nettwali tijlibin n wulli ččurent inurar, imi ttrebga-agi n wulli d yiwen si lerẓaq s wayes tettwassen tama-agi n Nnɛama. Akken yewweḍ yiṭij ɣer tlemmast igenni, banent-aɣ-d tezdayin n ttmer, i d-irennun cbaḥa i tneẓruft. Neẓra-d lemqam-nsen iwumi qqaren Sidi Ḥmed Lmeǧdub. Qqaren belli aẓar-is si ṭejara n Abu Bakker Seddiq. Cbaḥa i as-rnan inelmaden-nni-nneɣ i tnezruft siwa ayen teẓra tiṭ d wayen ɣef icfa walleɣ. Di leɛwayed-nsen, rezzun-d imezdaɣ, ad ẓuren mi ara tɛeddi tẓallit n wass lǧemɛa. ttemlilin-d daɣen din ad ɣren leqran yal aseggas gar 15 d 18 tuber. Nessen-d daɣen amek ssalayen iɣraben s yijdi d ursan n tezdayin. Nwala-d amek swayen iqwiren-nsen, yal yiwen s nnuba-s, yal yiwen s umur-is. Nuɣal nedda d uɛeggal-nsen Mass Meftaḥ Muḥemmed Amin ɣer leqser iwumi ssawalen « Asla ». Dina nufa-n Mass Mustafa Buzid, imeslay-aɣ-d ɣef umezruy n leqser-nni, inna-aɣ-d belli ittwabna di 1220. Ula d imusnawen André Basset d René Basset, uran ɣef umezruy d yidles amaziɣ n tama-agi. Aɣrem-agi, zzin-as-id kraḍ n yidurar (Afzuz, taneda, tanut) ; i wakken ad tkecmeḍ, llant semmus n tewwura. Aṭas i d-lemden inelmaden ɣer Mass Buzid i isedduyen tiddukkla ittḥaraben ɣef yiɣerman-agi. Mi d lawan n tanalt, nwala-d amek ttheggin latay. S yin nerza ɣer Ɛin Werqa, d yiwet n tama n yidurar, ur tt-rewwunt ara wallen. Twehha ɣer yiwen n ugelmim iwumi d-zzint leḥwari. Din i yella lḥemmam i wumi qqaren daɣen Ɛin Werqa. Nedda ɣef uḍar ɣer udrar i deg d-tekksen lemleḥ, maca ttawilat ssexdamen, ttaǧǧan-d abbu isseqbaren. Illa ula d yiwen ufurnu d ttbut ɣef wayen i aɣ-d-ḥkan. Nwala-d daɣen later i d-yeqqimen si tallit-nni n waẓarmezruy ladɣa di taddart n Tiyut. Din, ɣef yidɣaɣen mazal tugniwin n yifis, ayrad, uccen uqabac, i yettwaneqcen azal n 7000 yiseggasen uqbel talalit n Sidna Ɛisa. Ittuɣaḍ lḥal immi illa wayen ittwakren d usexsar si later-agi n umezruy aqdim. Nerza daɣen ɣer yiɣrem n El Ɛatiq, i yettwabnan azal n 9 leqrun aya. Iḍ n wass-nni nɛawez armi d 3:30 n ṣbeḥ, i lmend n usenfali s tira iwumi d-neqqim jmiɛ. Yal yiwen ifka-d rray-is d wayen t-iɛeǧben neɣ ur t-neɛɣib ara deg wayen i d-nwala deg ussan-nni n tirza. Simmal nrennu ussan iɛeǧǧeb-aɣ yiɣimi dina di Nnɛama. Ass wis 4 ɣef 11:00 n ṣbeḥ, nɛawed-as i tenfalit-nni i nura, nesqerdec-itt gar yinelmaden, nṣeggem-itt. Mi iɛedda imekli, nesɛedda lweqt igerrzen deg umraḥ n Uxxam n yilmeẓyen s uqesser d urar n temseɛraq gar-aɣ. Yerna heggan-aɣ-d kawkaw d latay. Ɣef 15:00, neffeɣ ɣer Mecriya, nuɣ-d kra ara aɣ-yilin d asmekti n tirza n tikkelt-agi. Dinna di Mecreya, nedda ɣef uḍar, aṭas i nedda d wamek i d-nufa ayen nebɣa. Mi d-nuɣal si Mecriya ɣer Uxxam n yilmeẓyen, nḥewwes di temdint n Nnɛama. Mi d-nennejmaɛ, nemlal-d am wakken nxeddem yal ass akken ad naru acu nesɛedda ass-nni. Akka i d-tezzi ddurt, tessuli tirza-nneɣ ɣer Nnɛama. Ass aneggaru neẓra-d di tama n Meɣrar lqelɛa n Ccix Buɛmama. Deg yiɣrem-agi, ssersen tiɣawsiwin i ssexdamen zik di leqser-nni am, txabit, taqlilt, tisirt d kra n dduzan n tallit-nni n tegrawla. Syin, neggra-d ɣer uẓekka n Isabelle Iberhart. Tlul ass n 17 furar 1877 di tmurt n Swis, temmut di 21 tuber 1904. Nnig uẓekka-s, nexdem dqiqa n tsusmi, nerra-as tajmilt. Akka i nessuli imuras-nneɣ s lfeṛḥ, s tmussni d ccbaḥa i d-nwala seg yidurar n ṛmel, n tezdayin, d yijdi-nni ittemcberriq mi ara tewwet tafat n yiṭij fell-as. Din, neṭṭef aṭas n tteswayer s unecreḥ d teḍsa, ad d-qqiment d amekti. Ayen akk i d-neẓra, ad yezgu deg wallaɣ d aktay icebḥen i lebda. Ass-nni aneggaru, nessuli tanfalit-nni i nettaru yal tameddit mi ara nennejmaɛ. Akka i nesɛedda imuras s unecreḥ d tmussni. Nwala-d timura yimaziɣen-nniḍen ur nessin yakan, nelmed-d tamussni fell-asen yerna nennecṛaḥ. Nessaram ad ɣ-d-ḍefṛen wiyaḍ deg ubrid agi.

  Agraw n yinelmaden 

  
 <span style="text-decoration: underline;"> Isufar </span>

 1/2 n tebselt 1 n wuraw n yibawen yellexsen 1 n ṭumaṭict 2 n tdeggar n ticcert 1 n tɣenjawt n lmakla n zzit uzemmur 1 n tɣenjawt n lqahwa n zzit-nniḍen 1 n tɣenjawt n lqahwa n yifelfel azeggaɣ aqerḥan 1 n lkas n uwren azuran n temzin 1 n tmeqqunt n uẓegḍuf -lmelḥ

 <span style="text-decoration: underline;"> Aheggi </span>

 Rret yakk isufar ɣef tmes, slid awren akked nnaɛnaɛ, azal n. Rnut-as aẓgḍuf i yellan yettwagzem yakan. Rwit kullec, syin ternum-as ṭumaṭič d waman yeḥman. Mi yuzyagen waman-nni, terrem ɣer daxel-is awren azuran n temzin, u treggim-t s tɣenjawt tameqqrant. Ilaq ad yeww daxel n ttawil iɣelqen azal n 15’ ddaw n tmes taḥlawant. Mi yewwa, tesuzzrem-as nneɛneɛ aquran. Tzemrem ad tbeddlem ibawen-nni s lubya, ma tebɣam. S tezmert-nwen.

   Daya 

  
 Taɣiwant n Bechloul i ibeɛden s wazal n 20 n yikilumitren ɣef Tubiret tessewjad i ufraq n 50 n yixxamen n ṣṣenf “LPA” deg wussan-a i d-iteddun.

 Ɣef leḥsab n yisallen i d-newwi sɣur yimḍebbren n tɣiwant, asenfar-a yebdan yakan azal n sin n yiseggasen yewweḍ ɣer taggara-s, yerna ixxamen wejden akken iwata imi skecmen-asen aman, trisiti d lgaz. Seg tama-s, imḍebber n usenfar-a yettukelfen s lebni d ufraq ijmeɛ-d wid yesfaydan s yixxamen-a iwakken ad yessenɛet i yal yiwen axxam-is. Iwakken ur d-yettili ara lxiq, yella-d ujbad n tesɣart, yal wa yusa-d anda i as-d-yefka zzehr-is. Seg tama nniḍen, nnan-aɣ-d yimḍebbren n tɣiwant dakken qqiment-d tḥuna mazal ur ttwaferqent ara, imi aselway n tɣiwant yugi ad yeqbel afraq mebla ma tesfayda-d tɣiwant s wazal n 14 n tḥuna. Rray-a ibeggen-it-id uselway imi akal ideg ttwabnan yixxamen-a d tikci i t-tefka tɣiwant I “l’agence foncière”. D acu kan, iwulem i tneggarut-a ad teǧǧ seg leḥq-is kra n 14 n tḥuna ara yettunefken i wid iwumi hudden asmi fkan akal i lebni n yixxamen-a.

 Dima ɣef leḥsab n wayen i aɣ-d-nnan yimḍebbren n tɣiwant, afraq n tḥuna ad d-yili asmi ara d-tili tifrat i uɣbel-a icudden snat n tamiwin. Seg tama-nniḍen, yettunefk ad d-nini dakken ssuma n yixxamen-a d tin yellan ɣer tezmert n wid yesfaydan, imi nnig n lemɛawna i d-tefka ddula s wazal n 70 n yimelyunen i yal yiwen, win yewwin axxam fell-as ad yernu kan 150 n yimelyunen n ssantim. Tadrimt-a yezmer daɣ ad t-id yawi d areṭṭal seg lbanka i yessasehlen taluft i yimdanen.

<p style="text-align: right;"> Smail. M 

  
 Yal mi ara d-yezzi Yennayer, ad d-teddu yid-s tiɣri n Tdukkla Tadelsant Adrar n Fad i tmedyazin d yimedyazen. Ihi, i lmend n teẓrigt tis 15 n tfaska n tmedyezt tamaziɣt, d tajmilt i Dda Lmulud n At Mɛemmer, tessawal tdukkla i kra n wid yesseqdacen awal – ama d wid iwulfen timlilit neɣ d imaynuten – ma bɣan ad kkin deg umsizwer ansayan. Yal amedyaz yessefk-as kan ad d-yazen kraḍ seg yisefra-s imaynuten, i werǧin yekki yis-sen deg walbɛḍ n tfaskiwin, ɣer yiwet seg snat n tansiwin-a: ama s ubrid n umayel, ɣer: <a class="__cf_email__" data-cfemail="caaba9abacaeb08ab3aba2a5a5e4acb8" href="/cdn-cgi/l/email-protection">[email protected]</a>. Neɣ s ubrid n tesreqqest (la poste) ɣer: TIDUKKLA TADELSANT ADRAR N FAD Cidex 03, B.P 105 – Ait Smail – 06044 – Bgayet. Ad d-ddun yid-sen yineɣmisen udmawanen, am yisem, uṭṭun n usiwel d tansa. Yuɣ lḥal, ilaq ad ilin yisefra ttwarun s tira tamaziɣt tamirant, ad d-ttwaceyyɛen send azemz-a: 26 deg furar 2017. Ma yella win yesran i wugar n yisallen, yezmer ad yesteqsi iɛeggalen n tdukkla s tilifun, ɣer wuṭṭunen-a. 034 39 00 90. 0541 29 41 52. Akked 0552 26 24 47. Ad d-nesmekti dakken taẓrigt-a tis mraw d semmus ad tili s lmendad n yiwen n umussnaw n tutlayt tazwawt/tamaziɣt Mass Kamal Buɛmara. S wakka ira Udrar n Fad ad yerr tajmilt s wudem-nniḍen i urgaz-a i d-yeddan d iseggasen akked tdukkla, i iqeddcen ayendin ɣef yidles azwaw, neɣ amaziɣ, s umata. <span style="white-space: pre;"> </span> 

<p style="text-align: right;">  M. K 

<div> 
  
 “Amnir-iw deg tmaziɣt” wis 2, d adlis-nniḍen wis sin i d-yessufeɣ Adaoun Abdelghani, mebɛed mi yessizreg “Amnir-iw deg tmaziɣt 1”. Yusa-d d akemmel u d aseǧǧhed i temsirin i d-yellan deg udlis amezwaru, ɣef wakken i d-yenna umeskar. Adlisfus-agi, “Amnir-iw deg tmaziɣt 2, n ukayad n BA, ideg llan 85 n yirmad d useɣti-nsen, d akemmel i yettkemmil asuneḍ-nni amezwaru, ideg llant 31 n temsirin d 35 n tbaduyin akked 100 n yimedyaten. Yebɣa umeskar ad yesleɣmu anelmad, dɣa yerna-as-d 85 n yiluɣma yerzan 31 n temsirin-nni yellan deg umezwaru-nni.Yal tamsirt tebna ɣef sin neɣ kraḍ n yirmad n uktazal, yemgaraden seg urmud ɣer wayeḍ. Llan deg-s ula d irmad n temsirin i yelmed unelmad yakkan deg yiseggasen yezrin. Tuddsa n udlis-agi tedda akka : Aḥric amezwaru d irmad yerzan (Tamawalt, tajerrumt, taseftit akked tirawalt). Aḥric wis sin d aseɣti n yirmad-agi akked tesleḍt n 8 n tefyar.

  Ayen i d-yessazreg yakkan: 

 • Tala n yinzan (d ammud n yinzan), yebrir 2016, tizrigin Richa Elsam, Tizi Uzzu. 

 • Amnir-iw deg tmaziɣt, akayad n BAC, asuneḍ -1-, Γuct 2017, 

 tizrigin Art Plume, Tizi Uzzu.

 • Amnir-iw deg tmaziɣt, akayad n BEM, asuneḍ -1-, Γuct 2017,

 tizrigin Art Plume, Tizi Uzzu.

  Farida Elharani 

  
 Ass n 15 deg waggur n furar aseggas n 1995, Nabila Ǧaḥnin, taselwayt n tiddukla “Tiɣri n tmeṭṭut», teɣli s terṣaṣṣin n terbaet n 03 n yirebraben ɣef 10 d wezgen di temdint n Tizi-Wezzu. Tasebḥit tamcumt, Nabila teffeɣ-d deg wemkan n uxeddim-s, akken ad-truḥ ad-teḥder “La sustenance de these” n yiwet n temdakkelt-is di tsedawit n Tizi-Wezzu. Yiwet n ṭumubil tessarked imman-is deg yiwet n wemḍiq, syen 03 n yirebraben I yettwaselḥen fɣen-d akken ad-xedmen lebɣi-nsen. Nabila tettnadi amek ara-tessarwel imman-is, ad-tḥareb ɣef tarwiḥt-is, ur tufi-ara win ara tt-iɛetqen. Yiwen ger yemcumen-nni yeṭṭef-itt-id, yewwet-itt s tarṣaṣt ɣer twenza, iḍlaq-itt di lqaɛa, syen arebrab niḍen yesmar aɛbar n tarṣaṣin ɣef qaru-is. Ass-mi tettwenɣa Nabila Ǧaḥnin, tesɛa 29 n yiseggasen di laɛmer-is, tella “Architecte», terna ɣer watmaten-is izzayriyen d tizzayriyin i iruḥen d asfel ɣef tmurt n Lzzayer. Yura d akken issem n Nabila Jaḥnin ad-yenǧar di lluḥ ad-yeqqim i lebda. Nabila, teqdec aṭas deg umussu n yinelmaden di tsedawit, anda i tuka deg uslluli n yiwet n sindika taɣelnawt n yinelmaden. Syen tlul-d yiwet n tiddukla n tlawin “Tiɣri n tmeṭṭut” i yetwasnen aṭas di tmurt n leqbayel. Imi kra n temliliyin, kra n leqdicat d tmesbaniyin id-thegga tiddukla-agi n tlawin tettejmaɛ-d d lewluf n tlawin, imi tiddukla-agi tesmaḥssis i yal tameṭṭut yenḥafen, naɣ tin yesɛan ugguren akken bɣun illin. Nabila tesɛedday tagara n yal ddurt di tudrin n leqbayel, anda I tettmeslay akked tlawin yef yal taɣawsa, u tettemlili d tdukliwin ama n tlawin ama n yargazen sqardacen iɣeblan yellan u gellun-d s tifrat. Akka, ɛeddan tura 21 n yiseggasen ɣef ɣef tmenɣiwt n Nabila Ǧaḥnin, maca xas truh issaɣ-is yegra-d d anagi ger-annaɣ.

<p style="text-align: right;"> Islam Bessaci 

  
 Tutlayt akken yebɣu lḥal atteqim d ttutlyat, mači d-aɣbel. Yelha i wemdan akken ad yissin akk tutlayin n-umaḍal. D-acu kan, asmi ara attres deg weḥric n t’sartit tettuɣal dayen nniḍen. Dayen yaɛnan tutlayt taɛrabt deg t’murt nneɣ. Adabu seg wass n timunent ar ass-a yesnulfa-d tasertit n-uɛareb. Tasertit-agi « teḍla » ɣef t’metti nneɣ, ama deg uɣerbaz neɣ deg weḥricen nniḍen. Akken ẓran wid i faqqen i t’sertit-agi n-udabu, iswi-ines d-aɛerreb n weɣref Amaziɣ, acku ur yettmeslay ara tutlayt n-udabu. Tikta n « el umma el ɛarabiya » tewwi abrid-is…Arrac imaziɣen uḍenen deg yiɣarbazen. As-tini-ḍ ttidiren snat n tudartin. Deg wexxam, neɣ deg berra ttmeslayen s teqbaylit, ma deg yiɣerbazen ttbeddilen tutlayt akken ad meslayen s taɛrabt. Akken i ngar tamawt, arrac nneɣ uɣalen garen-d aṭaṣ n yimeslayen s taɛrabt, cennu-n cna s taɛrabt, llan kra zemren ad ak-inin: » d-acu-tt akka tamaziɣt-agi? ». Ayagi yusa-d seg t’sertit n-uɛarreb! Adabu ur yaḥbis ara dagi kan, yewweḍ alarmi id yesnulfa yiwwet n lɛefsa akken ad « yemḍel » aɣref Amaziɣ. As mi yewweḍ ad « izaɛzaɛ » allaɣen n warraw nneɣ s t’sertit-agi n-uɛarreb, yewwet lsas n t’metti taqbaylit s yiwwet n tikli yecban tin n lafɛa. Aɛerreb yewweḍ tura ɣer yimɣaren d temɣarin nni ur nekcim laɛmar nsen ɣer uɣerbaz. D wigi kan id yegran deg t’metti nneɣ ttmeslayen taqbaylit yeṣfan, s tikta n teqbaylit n zik. D wigi id yegaren lemɛun lakked d yisefra n Si Muḥ Umḥand, lakked Ccix Lḥusin, tagi d Tassekla taqbaylit taqburt, tin ur lemden ara warraw nneɣ deg uɣerbaz aɛrab! Lukan mazal Muḥya ad yini : » Ah a ddin uqabac ! ». Akka, myal aseggas, iɣerbazen ssawalen-d i yimɣaren akk d temɣarin akken ad lemden tira d-umeslay n taɛrabt. Tagara-agi, ssiwlen-d deg taddart n Tuɣezza, id yezgan deg t’ɣiwant n Cerfa deg lwilyaya n Tubirett, timɣarin akken ad ruḥen-t ad mmarkin-t iman-nsen-t deg uɣerbaz akken ad lemden-t taɛrabt ! Akka ihi, timɣarin nni tiḥninin i ḥarzen taqbaylit n lejdud ad ruḥen-t ad lemden-t taɛrabt ɣer tagara llaɛmar nsen-t, akken « ad s’hetrifen-t » s tutlayt n El Mutanabi ! Nutenti yennumen isefra n zik nni lakked d timucuha, ad bedlen-t tikta akk d yidles i yiles ! N’na zwina attelmed « ellif d-elba », netta-t yennumen tettgalla s « waḥeq n Sidi el mufaq » ? N’na Ǧeǧiga attaru « baba » d « mama » s taɛrabt, netta-t tennum t-cerru azemmur akken at ssisen zzit d yiniɣman? N’na Megduda yennumen icewiqen s taqbaylit attecnu « ṭalaɛa elbadru ɛalayna » ? Ṛuḥ a a taqbaylit ṛuḥ…

<p style="text-align: right;"> Syphax.Y 

  
 S ddaw laɛnaya n useqamu unnig n timuzɣa, theyya-d t ɣiwant n At Wasif d comité des fêtes n temdint n At Wasif rreḥba tamezwarut i tmedyazt n At Wasif (premières poésiades d At Ouacif). Tameɣra-agi ara i dumen tlala wussan d tajmilt i umedyaz n temnaṭ Lḥadj El Mokhtar Ait Said.

 Mebla tameɣra-agi i wumi iga irebbi Usqamu Unnig n Timuzɣa, ad d-tessekfel acḥal d amedyaz n temnaḍt n At Wasif.

 Ad d-nesmekti belli ussan-a n tmedyazt ad faken azekka n tlata

  
 Mi ara alin-t tseddaṛin n lḥamu yelha kan i yiwen as-yerwel ɣer yil. Dinna xarṣum ulac tisiqas n lḥamu. Ula d lxater yeggar-ed nnehta. Wa yesɛedda aseggas allen-is ur d-tteksen-t ara deg ittafsaren d yedlisen, kra nniḍen d tazla s axeddim. Tallit n unebdu d tin n westaɛfu n wallaɣ lak d tfekka. Di tmurt nneɣ, anebdu, tineggura-agi, yettekkes-as amkan-is i tefsewt. Werɛad ara tekkaw tmiqqewt taneggarut n lehwa, iṭij ad d-icɛel tiṭ-is. Uqbel anebdu, imdanen ttarran lwelha-nsen ɣer tẓegwa. Din ttwaɛṛaḍen ɣer ubeḥri d tili. Xas akken imḍebren n tmerrit ur ttaken ara azal i wayen tekseb tmurt, maca tineggura-agi imdanen bdan ttarran lwelha-nsen ɣer imekwan yuklalen zyara. Atas n twaculin i yrezzun ɣer tzegwa. Ulac d acu yifen aya, di tagara n ddurt, ladɣa ma ddan yak iɛeggalen n twacult. Tizzegzewt ur s-ibeddel ara udem yiṭij. Imɣan glan-d yak s ujeǧǧig ɣef ayeg ttezzin yeglafen n tzizwa. Ifrax sriffigen ɣef isekla, ma walan-d abelɛuc, neɣ kra yettenbiwilen ɣef lqaɛa ad d-qemɛen fell-as. Di Tizi Wezzu d Iɛekkuren id d-ijebden tamuɣli n yemdanen. ɣef teɣzi n useggas, rezzun-d akken ad ksen lxiq w’ad d-agmen seg tala id d-yezgan nnig n webrid. Tettazalen am yiḍ am zal. Di tefsewt neɣ deg unebdu imdanen ur d-ttafen ara abrid ɣur-es. Adeg-agi yettwassen s cbaha-s lak d tezdeg-is. ɣef teɣzi n webrid, ama ɣef yidis ayfus, neɣ ɣef zelmaḍ, afexxar yetteɛraḍ-ed imesberdan ad d-hebsen. Ibekkan, ula d nutni, zgan tama n webrid, ttqabalen imesberdan s wezmumeg, ayen yettaǧǧan atas n lɣaci ad d-hebsen ɣur-sen akken ad d-etfen ttsawer yidsen. Di tallit n remḍan, tiwaculin, mi rzan-t lmeɣreb rezzun-t-ed ɣer tezgi n Iɛekkuren akken ad sɛeddin-t tameddit deg umkan-agi iselken deg icekkaren n zbel d wafrasen yettnemḍaren deg teɣmert ɣer tayeḍ.

<p style="text-align: right;"> Fatiha K. 

  
 «Awal d wawal» d wa i d azwel i yefka umedyaz aqbayli atrar i udlis-is wis sin n tmedyazt, i d-yeffɣen deg taggara n wagur n ɣuct yezrin. D ammud n yisefra ideg i d-yura 24 n yisefra s tutlayt n tmaziɣt. Deg tazwara imi d azwel ad as-yefka i usefru amenzu deg udlis-a. Tis snat imi asefru-a «Awal d wawal» uqbel ad yilli d asefru, yella-d d adiwenni ger umedyaz dda Muḥend d yiwen n umɣar deg taddart, yesteqsa-t ɣef umezruy azzayeri, yeḥka-as-d tidet n tedyanin akken ḍrant, seg rebεa uxemsin armi d tafsut taberkant (1954-2001). Dɣa yules-d ayen i d-as-id-yenna deg usefru. Ma d isental iɣef i d-yewwi awal deg wammud-a n yisefra-ines, mačči d yiwen neɣ d sin gar-asen: amezruy, tameṭṭut, lbaṭel, tirrugza, ameɣras, tuggdi, tajemilt i Mulud Mεemmri, d ugerawliw Ʃmiruc, d Lewnnas Maεtub, Lla Kahina, tutlayt n tmaziɣt, leɣrba, lḥif, taneḥyaft, taεecret taberkan n rrebrab… Muḥen n Ayt Ʃebdella d amedyaz, d ameɣras u d amaru. D amedyaz imi yebdan tira n yisefra deg yiseggasen 1974-1975, lḥaṣun azal n 40 n yiseggasen n usmedyez. D ameɣras imi yenḥaf aṭas ɣef tutlayt n tmaziɣt, afakul i d-yesbganen tayri-is i tmaziɣt, acku nettat d yiwen gar 24 n imdanen-nni iwwin ɣer deg tedyanin n 80, d ayen i d-yeskanen d akken d yiwen gar wid inuḍḥen ɣef tugdut d tmaziɣt akken ad tidir ass-a. U d amaru imi yura sin n yidlisen n tmedyazt s tmaziɣt. Ad d nesmekti imeɣriyen d akken Muḥend n Ayt Ʃebdella yessazreg-d yakan yiwen n wammud n yisefra di tefsut n 2013, d win i wumi isema «Aḍref».

<p style="text-align: right;"> ADAOUN Abdelghani. 

  
 23 n yiseggasen-aya segmi yettwanɣa uneɣmas, ameɣras Smail Yefsah, yiwen umaziɣ n taddart n Tala Amara deg tɣiwant n Tizi Rached, lwimaya n Tizi Uzzu. Ilul deg 29 tuber aseggas 1962 , yelmed deg Tizi Uzzu , deg yiɣerbazen yemgraden gar-asen: aɣerbaz n Hamoutène , yuɣal s aɣerbaz n Mouloud Feraoun, syin, ikemmel leqraya-s deg Larbaa N Ath Yirathen, taggara deg tseddawit n Lezzayer. Yelmed tussna n tsertit. Mi yekfa leqraya, yebda lxedma deg tiliẓri n Lezzayer, d yiwen iḥemmlen lxedma-s. Ala taḍsa ɣef wudem-is yeččuren d asirem d tafat , d bu-tebɣest. Smail yefsah, mi yella ixeddem, ul-is yeḥreq imi tutlayt n taɛrabt d tefransist ṭṭfent adeg ma d tamaziɣt ur tt-id-yewwi umeddaḥ deg teqsiḍt. Asirem-is, ad ilint tedwilin s tmaziɣt, acku asmi i t-id-teɛreḍ Massa khadidja ɣer umaṭṭaf wis sin, aseggas n 1991, iɛedda-d deg tedwilt n War isem ideg iqeddec Belaid Ath Mejkane, yeseteqsa-t amek yuɣal d aneɣmas dɣa yerra-as-id belli iruḥ am netta am wid yekfan leqraya ur d-ufin ara axeddim, iqbel-it Crif Mammeri yenna-as: ‘’neqbel-ik’’. seg wassen, yeṭṭef amekkan –is, ixeddem deg 21 boulevard des martyrs, yerra-d akk ɣef yisteqsiyen n Belɛid, ɣer taggara yenna-as: ‘’asirem-inu ad ilin Yiqbayliyin deg tiliẓri s waṭas, imi tutlayin-nniḍen i yeṭṭfen amkan’’ , yenna-d, diɣ: ‘’ sya ɣer sdat, ad ilint tedwilin s tmaziɣt , imi akka am wakken d iɣriben di tmurt-nneɣ’’. Yerna yemmeslay-d ɣef wayen i d-yettheggi ɣef Dda Lmulud , yenna-d daɣen: ‘’ur nqebbel ara win ara ad aɣ-yarren deg rrif’’. Yiwet n tikkelt, ggulen deg-s, suɣen fell-as At ičumar ɛinani srid ,ɣas akken ittkemmil axeddim –is mebla tuggdi. Am yal ass tanezzayt , Smail yeṭṭef abrid-is ɣer lxedma , ur yeẓri ara d acu ara t-yettrağun , maca agraw n yiɛdawen n tudert akken yeqqar Lwennas, sqaṭɛen-as-id sdat n uxxam-is, deg Bab Ezzouar, wten-t s ujenwi , rnan-as tlata terṣaṣin , ddmen tarwiḥt-is deg wass n 18 tuber 1993 , deg lbaṭel smaren idamen n yilemẓi n 31n yiseggasen akken yebda yeğğuğğug , seggden-t yimcumen, yerna akken yewweḍ wass wis 40 ɣef zzwağ-is. Isali, yuɣ-d akk tamurt n Lezzayer. Aneɣmas yecban wagi, yettwanɣa di lbaṭel, ur yukir ur yenɣi. Ulac win ur nettru ara fell-as. Ass n temḍelt-is, ttnadin akk medden anida i d-tezga taddart n Tala Amara, akken ad t-walin i tikkelt taneggarut. Yeqqar Lwennas: ‘’ruḥen-aɣ yirgazen ur nuklal’’. Ur ilaq ara ad nettu. Tajmilt ara as-rren Leqbayel, d asirem i yessarem : tamaziɣt ad tt-nelmed , ad tt-naru, ad tt-nesselmed , wa ad teṭṭef adeg -is am tutlayin-nniḍen ad ak-yerḥem Rebbi a Smail Yefsah.

<p style="text-align: right;"> Zakia Ben yahia  

  
 Agerruj iɛerqen n Yuba II, d azwel n udlis yura Frank Joseph s teglizit ɣef yifri n ugerruj issewhamen n Illinois n unẓul, akked wamek wwḍen Ifriqiyen n ugafa neɣ Imuritaniyen – Inumidiyen ɣer umenẓaw (continent) amarikani, aṭas n leqrun uqbel Christophe Colomb.

 Deg-s ugar n 100 tiwlafin n tɣawsiwin i d-sskeflen.Yewwi-d awal ɣef usikel amezruyan n ugellid Yuba II d yiwlanen-is (marins) Imuritaniyen -Inumidiyen seg ugaraw Aṭlasi, i wakken ad ɛiwden lebni n tmetti-nsen deg umaḍal amaynut. Issefhem-d adrug (mystère) n Washitaws, yiwen udrum n yifriqiyen, i temlal tanemzagt (expédition) n Lewis d Clark deg tazwara. Deg 1982 Russell E. Burrows, assegaḍ n yigerrujen deg Illinois n unẓul, yemderkal deg yiwen umkan anda ttwaffren imrigen iqburen, isɣunen d yisebdar (sarcophages) n wureɣ deg yiwen yifri ubɛid. LLant deg-s, daɣen, tiblaḍin n udɣaɣ yettwarun s tugniwin n yiserdasen n ṛṛuman, ihudiyen, imasiḥiyen imezwura d yiwlanen n tefriqt n utaram. Tiɣawsiwin-agi, glant-d s ummenuɣ ameqran gar yimusnawen n tsenzikt (archéologie) : ma d tiɣawsiwin n tidet neɣ n uɣurru. Ayagi, yeǧǧa Burrows ad yessedrem anekcum n yifri-nni. S unadi deg ugar n 7000 n tɣawsiwin i d-yettwakksen seg yifri uqbel assedrem-ines, Frank Joseph, yesfhem-d amek wwḍent tɣawsiwin-agi alarmi ttwameḍlent deg tlemmast n Yiwunak Yeddukklen n Marikan. Yebda-d s Cléopâtre Séléné tameṭṭut n ugellid Yuba II yeseddan Tigelda n Muritaniya – Numidya. Mbeɛd timenɣiwt n mmi-tsen Ptolémée sɣur Umenkad (Empereur) Caligula, kkren-d Imuritaniyen – Inumidiyen mgal udabu n ṛṛuman ad ṭṭfen abrid-nsen ɣer tmurt ittusemman imir-a Ghana. Din, bnan tanawt n yiɣerruba i wakken ad ssiklen seg ugaraw Aṭlasi ɣer tmurt i ibeɛden ɣef ṛṛuman, anda ssarmen ad ɛiwden lebni n tgelda-nsen. Wwin yid-sen agerruj ameqran llan ttnadin fell-as sin yimenkaden n ṛṛuman mebla tkubbert (succès) : isɣunen n ureɣ n Cléopâtre d temkerḍit taqburt n Yuba II. Adlis-agi, deg-s xilla n tewlafin timaynutin n tɣawsiwin i d-yettwakksen seg wadeg n Illinois n unẓul. Agerruj iɛerqen n Yuba II, d yiwet n temɛayt yesseqnaɛen i izemren ad aɣ-teǧǧ ad nɛiwed tamuɣli ɣef umezruy aqbur n Temrikt d wakken yezmer lḥal ad illin Imuritaniyen – Inumidiyen wwḍen ɣer umenẓaw amarikani azal n mraw d semmus (15) n leqrun uqbel Christophe Colomb.

  T. Umaziɣ 

  
 Mohamed Oudiai, d yiwen gar imeɣrasen imeqqranen i yefka udrar n Ait Aissa Mimoun, yesɛa azal d ameqqran deg tegrawla tazzayrit 1954-1962, ladɣa deg temnaḍt-agi n Ait Aissa Mimoun. Ulamma ur nesɛi ara aṭas n yisallan fell-as d yimuhal-is deg wakud-nni n lgerra, maca nra ad as-nexdem tajmilt swayen nessen kan fell-as. Ilul ass n 04 seg waggur n furar deg useggas n 1921 deg taddart n Tahanouts, yetabaɛen ussani-nni ɣer udewar n Djbel Aissa Mimoun. Yebda yettnaḍaḥ deg yiseggasen n 1940 deg Umussu aserti aɣelnaw azzayri. Deg useggas n 1948, yunag i tikkelt tamezwarut ɣer tmurt n Fransa. Syin ceggɛen-t yimḍebbren n tmurt i wakken ad ittekki deg unejmuɛ (congrès) n Bruxelles yellan deg tmurt n Lalman i d-yellan deg waggur n meɣres 1954. Ussan 29, 30 akked 31 seg waggur n yulyu1955, ittekki deg uheggi i unejmuɛ n Tahanouts i yuɣalen yettwassen s yisem n(Congrès de la Soummam) imi deg temnaḍt n Soummam i yettwaxdam ass n 20 ɣuct 1956. Ur ssawḍen ara ad xedmen deg taddart n Tahanouts, imi werɛad kfin anejmuɛ mi yewweḍ lexbar s irumyen. Deg tallit-nni, yella tama akked yimḍebbren n lwilaya tis tlata, yecban: Krim Belkacem, Amar Ouamrane, Yazourene iwumi qqaren (Briruc), Mohamed Issaid akked Bessalah Amar iwumi qqaren Amar n Baṣ. Syin akkin yuɣal d imḍebbar amezwaru ɣef tama n At Wagennun.Yettwanɣa sɣur yirumyen ass n 07 deg waggur n yennayer n useggas n 1957, tlata kan n yiseggasen mebɛed mi tendeh tegrawla n 1954, yeɣli deg unnar n umennuɣ deg tama n Isseklaouiyene deg lwilaya n Tizi Uzzu. Tajmilt i ssawḍen wat tmurt-is ad as-tt-ren d asemmi s yisem-is i yiwen d sin n yiɣerbazen imenza, yiwet deg Tikoubaine wayeḍ deg Ikhelouienne, akked tesnawit n tɣiwant n Ait Aissa Mimoun. Akked tira n yisem-is deg sin yisebdaden n yimeɣrasen yettwaxdamen, yiwen deg Thaguemount wayeḍ deg taddart-is Tahanouts. 

  Adaoun Abdelghani  

  
 Ma yella uɛeṭtel deg waṭas n yisenfaren deg yiḥricen yemxalafen n lebni deg Uqbu, icudd ɣer lexsas n tedrimt d leɣla n sselɛa, maca aɛeṭṭel n usenfar n useggem n unnar n ddabex uḍar n tɣiwant n Uqbu dayen-nniḍen. 15 n yiseggasen n uraju,umazal. Mebɛed imi hebsen lecɣalat deg-s s sebba n uḥebbus n tkubanit i d-yelhan s useggem-is. Xas akken uɣalen-d lecɣalat n useggem-s di tuber 2008, seld I as-d-fkan tadrimt ilaqen yiɛeggalen n Usqamu i wakken ad ikemmel useggem-ines , maca ar ass-a, kullec yeḥbes. Ma, zik, sebba-s, d lexsas n tedrimt i d-yellan deg tɣiwant , segmi i d-yella lxilaf gar lmir d yiɛeggalen n tama taxsimt deg yiseggasen iɛeddan. Ma d tura, ur neẓri ara d acu i d sseba. Win tetsteqsaḍ deg yimdebbren n tɣiwant akk, yeqqar ur zriɣ ara!. Aya dayen i d-yeglan s lemḍara i waddal di tiɣiwant s umata. Yeǧǧa inaddalen d ttrebuyaɛ n ddabex uḍar n tɣiwant yemxalafen , ur ttafen ara amkan i deg ara heggin iman-nsen i temliliyin i ten- yettrajun di talɣuɣin ideg ttekkin .

<p style="text-align: right;"> Brahim.Ben 

  
 Ass n amhad-a (lexmis) n sdat-nneɣ, 26 deg wayyur n meɣres i ara tebdu tfaska taɣelnawt n tmedyezt tamaziɣt deg teẓrigt-is tis mraw ed kraḍ. Deg sin n ⁯ wussan kan, ad d-yaweḍ uzemz i yettwarǧan seg wacḥal-aya sɣur kra wid i tecɣeb tutlayt-is, mačči kan imedyazen i terza srid temlilit, maca daɣen ula d imeɣnasen, iselmaden, imnadiyen, imyura, inaẓuren s umata, akked yineɣmasen daɣen. Deg teɣzi n kraḍ n wussan ihi (26, 27, 28 seg meɣres), ad asen-d-tili tegnit i wid ara yilin deg Udrar n Fad ad ḥeḍren i wahil s wazal-is, send ad d-nini d amerkanti. Deg wass amenzu ihi, ad ttwaldint tefsarin zik alama d tazeggant n wass. Aya ad t-id-teḍfer temzikkent n tewlafin n tnaẓurt Suzan Guhot. Deg kra n wakud syin akkin, ɣef 13s30, ad tili teldayt tunsibt n tfaska. Send ad d-yawi mass ɛli Syad asarag ɣef Tutlayt n tlawin. Syinna, ad tettunefk tegnit srid i yimedyazen deg uḥric amezwaru n umsiẓwer, alama d asteɛfu n yimensi ad tkemmel tegnit n tmenna n yimedyazen. Deg wass wis sin, sem 27 deg meɣres, ad yili tasebḥit uḥric wayeḍ n umsiẓwer alama d imekli. Mara d-uɣalen yiɛebbaḍ ččuren, ad d-tesken Massa Buxellu Malika asarag ɣef: Udmawen n twetmin deg tira n Mulud At Mɛemmer. Mara d-yili kra n usteɛfu s tecrift, ad d-ternu Wataḥ Linda asarag nniḍen ɣef: Wurar n lxalat. ɣef 17sr30, ad tili teywalt ɣef tnebgit n yiseɣ n tfaska massa Malika Dumran, i ara igen tameɣra n ccna ɣef 21sr00 deffir n yimensi lwaḥi ed yilemẓi Wali ɛebdelɣani. Ma deg wass aneggaru, 28 deg meɣres, send ad ttwaberḥen yigmaḍ n umsiẓwer n tmedyezt, ad ttwasɛeddin yirupurtajen n wid i d-yufraren deg tfaska yezrin. Tamdelt n tfaska taɣelnawt n tmedyezt tamaziɣt ad d-taweḍ dinna mettwal 13sr00 seld imekli.  ⁮

<p style="text-align: right;"> M.K 

  
 Ilmend n usmekti n wass n yiminnig d umuli wis 53 γef tmesbaniyin n 17 tuber 1961, anda id-ffγen deqs n Yizzayriyen di tmanaγt n tmurt n Fransa (Paris), suturen tilelli d yizarfan-nsen. Syen iγallen n laman i yellan seddaw laεnaya n Maurice Papan, nγan nnig n 200 imesbaniyen, neqren-ten γer wasif n « la seine », imi Fransa ur tummin-ara s ubaxix yeḍran ass-nni n 17 tuber 1961, ur umminen-ara s waḍu n tlelli id-issuḍen. 53 n yiseggasen id-yezzin γef tedyant-agi tamazrayt, izzayriyen anda ma llan gzin swayen i yeḍran i yeγriben-nnaγ. Γef aya deqs n tmesbaniyin id-yellan di yal timnaḍin n tmurt n Lzzayer d tmurt n Fransa.

 Taγiwant n Yiεekkuren tella di tiεad, imi ass n 16 tuber, yella-d usemmi n yiwen n webraḥ n baylek id-yezgan s zdat n wexxam n tγiwant iεekkuren γef yisem n tedyanin « 17 tuber 1961 », s leḥdur n yemḍebren n tγiwant n Yiεekkuren, tawacult tagrewliwt ger-asen tudsa taγelnawt n yimjahden, tiddukla tafidiralit n tirni n uslelli aγelnaw n fransa, d tdukla n tarwa n Cuhada d waṭas niḍen. Iswi n tmesbanit-agi tamazrayt, d asfaḍ uγebbar γef umezruy n Lzzayer zeddigen.

<p style="text-align: right;"> Islam Bessaci 

  
 Amenzu n yennayer d ixef n useggas ɣer Yimaziɣen. D tawwurt n useggas akken i as-qqaren yimɣaren. Yetta-as-d yal ass 12 deg yennayer n uzemz agraɣlan (seg tlallit n Ɛisa ar ass-a). llan wid i d-yeqqaren, yettas-d deg 13 neɣ 14 deg yennayer.

 Acu kan, ɣer taggara, sfugulen-t s waṭas deg wass n wis 12 deg tmurt n Leqbayel. Awal ‘’Yennayer’’, d awal uddis : yen=yiwen ; ayer=aggur (aggur amezwaru). D aggur amezwaru n useggas ɣer yimaziɣen, acu kan mačči d ass asmi tebda tfada (calendrier) n tmaziɣt, axater amenzu n yennayer neɣ tawwurt n useggas ɣer yimaziɣen, d ayen yellan seg zik n zik, meɛna tafada-agi, tennulfa-d kan deg useggas n 1980. Ayen ara nwali ɣer taggara n uḍris-a. Yettili-d usfugel n umenzu n yennayer seg yal tama n tmazɣa neɣ ɛad akkin : seg Tegzirin Tiknariyin alamma d amda n Siwa, seg yilel agrakal alamma d Tinirit. Acu kan, yal wa d wamek i t-yesfugul. Deg tama n tlemsan, ttgen ayen iwumi qqaren ‘’Ayrad’’ (Izem). Ad kkren warrac, ad rren isɣumen yecba izmawen i wudmawen-nsen, syin ad d-ttezzin i yixxamen n taddart, ad d-jjamaɛen isufar n wučči. Tameddit, ad ten-awin ɣer yiwen umekkan anda ara ten-id-sewwent tlawin u ad ten-ččen yimezdaɣ ara d-yemlilen ɣer din. Seg tama n tmurt n leqbayel, ttgen uftiyen akked seksu s uyaziḍ, neɣ seksu bu sebɛa n yisufar. Tikwal, sebɛa n ssenf n tgella. Ass-nni, ad d-tennejmaɛ twacult akken ma tella u ad d-tezzi i yimensi n yennayer. Ula d iminigen, wid yemmuten neɣ tullas i zewǧen, ttgan-asen amur-nsen deg terbut : ad asen-d-seddun tiɣenjawin. D taswiɛt, diɣ, anda ttqerricen i warrac imecṭaḥ. Ma ɣer yicawiyen, zyada ɣef yimensi-a, ttbeddilet tlawin iblaḍen n yinyen akked tgejda n yiqiḍunen. Ihi, Asfugel n yennayer, neɣ tiwwura n useggas, mačči dayen i d-yennulfan deg yiseggasen-agi kan ineggura. D asfugel i yellan seg zik n zik, ur yeqqin, diɣ, ɣer Cacnaq,akken bɣan ad t-sneṭṭḍen kra n yimdanen i d-yettawin awal ɣef umezruy n yennayer. Tamsmalt n yennayer, weḥd-s, tamsalt n ugellid Cacnaq, d tayeḍ. Amek i d-tennulfa tfada (calendrier) n yimaziɣen. Tafada tamaziɣt, d ayen i d-yennulfan deg useggas n 1980 sɣur umeɣnas acawi Amar Negadi i yettwassnen s yisem Amar Acawi. Yella umeɣnas-agi i ilulen deg usegas n 1943 deg Tbaten, deg Ugraw n Yimaziɣen (Académie Berbère) deg tmurt n Fransa. Yeqdec deg-s kra n lweqt kan deg yiseggsen-nni 1970. I wakken ad yefk izamulen i umennuɣ d leqdic ɣef tmaziɣt, ixemmen ad yesnulfu tafada n yimaziɣen imi iwala tella tfada n yimasiḥen akked tin n yinselmen. Ihi, inuda acḥal d aseggas i wakken ad d-yaf ansi ara t-yebdu. Yuɣal, yefra-tt d rray-is, u yewwi nnican seg wasmi yuɣal Cacnaq d agellid ɣef yiferɛunen (yesbedd tagelda tis 22) deg useggas n 950 uqbel tallalit n ƐIsa. Aya, ɣef wakken i t-yufa netta deg unadi-ines, imi ar tura mazal ur tefri temsalt-agi n wazemz-agi. Ihi, yekker Amar Negadi, yexdem-d tafada tamaziɣt deg useggas-nni 1980 u yebda amenzu n yennayer 2930, ass-nni 1 deg yennayer 1980. Syin, uɣalen sseɣtan-t, rnan-as ussan ɛlaḥsab n umgarad yellan ǧar tfada Julien akked tin Grégorien. Teffeɣ-d tfada-agi i tikkelt tamezwarut deg tesɣunt Assaɣen n Tiddukkla n Uɣref Amaziɣ anda yella Amar Amaziɣ. Akka, i d-ttlalent ula d tanfusin ɣer yigduden-nniḍen. 

<p style="text-align: center;"> Asenǧaq n yimaziɣen 

 Ula d asenǧaq n yimaziɣen yettwaxelq-d sɣur iɛeggalen n Ugraw n Yimaziɣen deg useggas n 1970. Syin i d-yennulfa. Yesɛa tlata n yiniten i tesɛa tmurt n tmazɣa : amidadi, yemmal-d ilel (lebḥar), azegzaw neɣ aḥcayci, yeskan-d aẓaɣar d yidurar, awraɣ, yesban-d sseḥra. Deg useggas n 1972, rnan-as asekkil-nni ‘’Z’’ 

<p style="text-align: center;"> Azamul n usekkil  

 Am wakken yexdem Amar Negadi, yekker-d, diɣ, wayeḍ i wakken ad d-yernu azamul-nniḍen i tmaziɣt. Wagi d Hocine Zekri i ixedmen s wuzzal asekkil ‘’Ж’’ n ugemmay n tifinaɣ. Yefka i talɣa n usekkil anamek n urgaz ilelli imi i yettak cbih ɣer umdan. Yerna awal amaziɣ, yebɣa ad d-yini ‘’Amdan ilelli’’. Syin ɣer wass-a, aṭas n umecwar i d-telḥa temsalt-agi n tmaziɣt. S tuffra akked tmeḥqranit, ɣer uselmed-is deg yiɣerbazen, ɛinani. Yenna umedyaz deg wawal-is :’’rriɣ tajmilt tameqqrant i wid-ak-nni, alef akked tteɛmeyya, i d-ḥesben segmi nettwaɣ. Limmer ur aɣ-t-id-nnin ara, ur neẓri ara d acu-aɣ. Sḥesbet-aɣ-d ar ass-a, wid i d-yeggran yid-s ad nennaɣ. Anwi wigi? D imeqqranen ɣef yimeqqranen, d imecṭaḥ s ddaw Rebbi. Qisset, feṣslet, xiḍet, selset-asen isem i aken-iɛeǧben, fell-asen i d-nettɣenni’’. 

  <em>Ihi, Aseggas ameggaz ara d-nnini nekni.</em> 

<p style="text-align: right;"> Hocine Moula 

 
  
 Akka ihi, imi i ɛedda waggur n Ṛemḍan, timeɣriwin uɣalen-t-d s ṭaqa. Yal ass ttamaɣra, dagi deg tama n Ṣummam. Yagi ussan n lǧemɛa lakked d sebt, anda cna, zhir akk d cḍiḥ « ttfeggiḍen » deg tuddar d temdinin n Ṣummam. D-acu kan, deg zhu-agi n t’maɣriwin, yella yiwen « umgaru » neɣ ma tebɣam « iniɣ » ger…iḍebbalen lakked, iwumi qqaren, « Idiǧiyen » (les DJs) ». Ɣas akkeni, iseggasen-agi ineggura, les DJs yewwin aḥric muqren, imi ssawalen-asen-d sya u sya akken ad xedmen timaɣriwin. Akka i d lɛada tamaynut i d-yennulfan deg t’metti nneɣ yewwin abrid ɣer tatrara, ɣas akken abrid mazal-it iḍul ! Maca, cna aqbur yeṭṭafar ɣer deffir idiǧiyen-agi » (les DJs). Akka, mazal iḍebbalen lakked ẓurna, « kečmen » ɣer wannar neɣ ɣer t’qaɛett n t’maɣriwin, ɣas ma yella idiǧiyen ewwin aḥric muqren. Ɣas akken, llan-t aṭaṣ n t’waculin yessawalen i yiḍebbalen akken ad xedmen timaɣriwin am zik-nni, s laqder, s lḥerma lakked lɛezza. Lukan adenini tidett, cna n-iḍebbalen yesɛa sser, s lɣiḍa d ṭbel. Ulac kra n-imeslayen i ǧerḥen, neɣ ur n laq ara aten slen tiwaculin am kra n tezlatin i srusun idiǧiyen, akka am tid n Ṛay ur nesɛi azal. Aẓawan n-iḍebbalen yeṣfa am aman, ulac degs imeslayen, ḥaca aẓawan yesɛan sser d lhiba. Yerna dayla nneɣ, d-idles nneɣ. « Ɣuri, nekkini, d-iḍebbalen axiṛ n idiǧiyen. Iḍebbalen sɛan sseṛ, aẓawan nsen yefɣed seg yidles nneɣ. Ulac imeslayen uṛ nlaq aṛa, d lmuziga kan. Nek ḥemleɣ-ten, imi ssaḥmayen taqaɛett, ṛennu-n acuddu i tegmatt. Awah a ṛebbi kan ad qqimen akka i lebda uṛ ttṛuḥu-n aṛa! » iɣ-d yenna yiwen n mas. D-acu kan, medden xedmen aṭaṣ n laḥsab geṛ iḍebbalen lakked d-idiǧiyen. Tadṛimt tezga-d gaṛasen, imi idiǧiyen rexsen ɣef iḍebbalen. Ɣef ayagi ahat medden uṛ asen-d ssawalen aṛa s waṭaṣ. Maca, ɣas akkeni, iḍebbalen mazal sɛan azal muqṛen, yagi deg tuddaṛ i d-yezgan nnig iduṛaṛ, anda wwin amkan muqṛen geṛ imezdaɣ!

<p style="text-align: right;"> Syphax Y. 

  
 Mazal ar ass-a, cfawat n temẓi ẓẓan deg wallaɣ-iw. D tagara n smayem n unebdu, ɣlint-d kra n tmiqwa n ugeffur, yessemḍi lexrif. Msired inurar, tessared akk inurar. Kkreɣ-d zik, ddiɣ d yemma ɣer wurti n tneqlin, ad d-nelwi. Mazal nnda ɣef yiferrawen n yimɣan. Lsiɣ tamḍelliwt, wwiɣ taqecwalt deg ufus-iw. Yemma, tesbur abeḥnuq ɣef uqerruy-is. Tbubb aqecwal ɣef uzagur-is, teṭṭef amextaf deg ufus, tesɛukkuz fell-as, deg ufus-nniḍen, teṭṭef taqecwalt. Nɛedda tamazirt qbel. Nekkes-d akermus. Sder n ukermus, iruḥ s teɣzi, yeṭṭef akk aḥdid n tmazirt. Teddem-d yemma tameḍṛact, teɣzi-ines tugar lqedd-is s uzgen. Tebda tqerrem-d tikeṛmusin yentan deg yiḥbulen. Tin i d-tekkes, ad tt-tessers di lqaɛa. Tettruḥ deg uḥbul ɣer wayeḍ. Tesrusuy-itent di lqaɛa d tiɛemmurin. Tferren-d tikeṛmusin tisewwaɣin, tettaǧǧa tiwraɣin akked tzegzawin. Terra tameḍract s amkan-is. Teddem-d kra n tseḍwa n umageraman, tebda tseffeḍ syis-sent tikeṛmusin-nni yellan di lqaɛa, akken ad ɣlint tsennanin-nsent. Mi tekfa, tettaṭaf-itent-id s tqernit n yiḍudan-is, teggar-itent ɣer tqecwalt. Ur nɛeṭṭel ara nṣubb ɣer wurti n tneqlin, iṭij mazal ur d-yesṭuṭec ara. Nelqeḍ-d axuj d tiɛemmurin, nger-it s acekkaṛ waḥd-s akken ad t-nawi i lmal ad t-yečč. Nebda alway akken kan la d-yesṭuṭec yiṭij. Yemma, tiṭ-is fell-i, tettmal-iyi-d amek i ilaq ad d-lwiɣ. Uqbel ad kseɣ tabexsist seg uqeḍmir-ines, ilaq ad tt-ṭṭfeɣ ma terḍeb neɣ teqqur. Ma terḍeb, ad tt-id-kkseɣ, ma teqqur ala, mazal-itt d tagurbizt. Mi ara d-kkseɣ tabexsist sentayeɣ accaren n yiḍudan-iw deg uqeḍmir akken ur d cellxeɣ ara taclimt-ines. Ma yella d iniɣem, tekkes-aɣ-t-id s uqeḍmir-ines. Yemma, ur tezmir ara ad tali tineqlin, tettemlelluy. Tettɣimi seddaw, tesseknay-d ifurkan s umextaf. Ma d nekk ttaliɣ ar sufella, ttnadiɣ gar ifuṛac, tekkseɣ-d tibexsisin ffren iferriwen. Deg yiferrawen i d-yettquccumen, tneggi-d lliqa ɣef yifassen-iw, tečča-yi taglimt-iw, kemzeɣ. Yemma tettmal-iyi-d akk ismawen n tneqlin, yal tikelt mi ara nruḥ ad d-nelwi. Yettban-d umgarad-nsent di tbexsisin i d-ttaǧǧant : ta d tiberkanin, ta tibelbaḍin, tiyaḍ d tibelbulin…atg. Ula d tineqlin, yal taneqlet tesɛa isem-is. Yella imelwi, tabakurt, acamlal, tabelɣenjurt, tajenjart, tamuḥbult, ajanjar… Sneɣ amawal n urti seg uqerquc alarmi d iniɣem. Mi d-neččur aqecwal, ad d-nezzi s axxam. Deg ubrid-nneɣ, ntekkes-d tizwal deg yinujjal i d-iḍeggren tiriwa ɣer ubrid, nsenni-tent deg yiguza di tɣedducin n yimɣi n ubsis. Deg uxxam, yemma, tefren ayen i d-nelwi d tiɛemmurin. Tettḥizi-d tibexsisin ara nečč ma d iniɣman, tefser-iten i yiṭij akken ad qqaren, d tazart. Taggara n lexrif d taḍuṛi n yifer, nettruḥ nesseɣlay-d ifer n tneqlin, nfetter-it iḥeṭṭem, nettak-it i lmal i tett-it.

  Fahim Messaoudène 

  
 Ussan n umezgun wis 9 ara d-yilin d tajmilt i Muḥend u Yeḥya deg tezrigt tis rrebɛa n warraz n Muḥya i wureɣ n uḍris n umezgun ifazzen s tmaziɣt, ad d-ilin aseggas-agi ass n larebɛa 6 deg waggur n duğamber 2017, akked uzekka-yin n lexmis. Ad d-tili timsizzelt-agi deg tezrigt-is tis ukkuẓ n tmezgunt Muḥya n wureɣ i yuran s tmaziɣt, deg uxxam n umezgun amniḍan Kateb Yasin n lwilaya n Tizi Uzzu. I wid yebɣan ad ttekkin deg temsizwert-a, mazal-asen ddurt-agi sdat-nneɣ i ujerred deg wunuɣ n uttekki. Imi ass n letnayen-agi sdat-nneɣ 20 deg waggur n unbir i ttiɛad aneggaru n ujerred, ihi ilaq ad sersen iḍrisen-nsen n umezgun send 20 deg waggur-agi ideg nella. Ttunefken-asen tlata n yimukan i usersi n tmezgunin-nsen, ad xtiren gar: Tenmehla n yidles d Uxxam n yidles Mulud At Mεemmer neɣ deg Uxxam n umezgnu amniḍan Kateb Yasin n lwilaya n Tizi Uzzu, yellan tama n Usqamu aɣerfan aɣiwan (APC) n Tizi Uzzu. Ad d-bannen yigemmaḍ ineggura n temsizwert-a, yerna ad d- tili tukci n warrazen i tlata n yiḍrisen ara d-yufraren deg temsizzelt-agi, ad tili ass n lexmis 7 deg buğamber 2017, deg Uxxam n umezgnu amniḍan Kateb Yasin n lwilaya n Tizi Uzzu. Ad d-nesmekti kan belli deg tezrigt-agi tis tlala n warraz n Mouhia n wuraɣ i uḍris n umezgun i iffazen, ilaq ad yili yura s tmaziɣt. Ma dayen yeεnan arrazen ad ilin kraḍ, i tlata n yiḍrisen ara d-yufraren. Yella win n wuraɣ s wazal n 150.000.00 DA, ma d wis sin n lfeṭṭa s wazal n 100.0000.00 DA, ma d wis tlata d win n udrenz (Bronze) s wazal n 50.000.00 DA. Ad d-nsmekti idisan idelsnen i d-iheggan leqdic-agi, gar-asen: Tanmehla n yidles n Tizi Uzzu, akked Usqamu Aɣerfan n Lwilaya ( A.P.W) n Tizi Uzzu, s tallelt n Uxxam n yidles Mulud At Mεemmer n Tizi Uzzu, s lemεawna n Uxxam n umezgun amniḍan Kateb Yasin. Ma d tura ad d-nuɣal ɣer tmeddurt d yimuhal n urgaz-agi ameqqran. Ilul Mass Muḥend u Yeḥya s yisem-is neṣṣaḥ Abeddlah Muḥya, deg wass amenzu n waggur-agi n unbir deg useggas n 1950 deg Yiεezzugen, yemmut deg tmaneɣt Paris deg tmurt n Fransa, ass n 7 deg waggur n duǧamber 2004. Yettuneḥsab d ababat neɣ d tigejdit n umezgun s teqbaylit, am wakken daɣen i yeqdec aṭas deg tmedyazt. Am wakken daɣen i ixdem tasuqqilt d tserwest i waṭas n tceqqucin seg tutlayin-nniḍen, gar-asen-t: “Am win yettraǧun Ṛebbi” (En attendant Godot) n Samuel Beckett, “Aneggaru ad d-yerr tawwurt” (La Decision) akked “Llem-ik, ddu d uḍar-ik” (Exception et la règle) n Berthold Brecht, (La jarred) neɣ “Tacbaylit” swayes yettwasen aṭas…atg.

  Adaoun Abdel Ghani 

  
 Ugar n umelyar n yinselmen seg umaḍal i iqublen lɛid tameẓyant ddurt-a. Limer d lebɣi, ass n lɛid, yettuneḥsab d ass n tmeɣra, d ass n tegmat, d ass n smaḥ akked talwit.

 Anda yebɣu yili uɛeggal n twacult, ad d-yerzu s imawlan-is i wakken ad ɛeggden akken lwaḥid. Ɣer Leqbayel, zik-nni, d taswiɛt anda ferrun uguren i d-ttmagaren ɣef teɣzi n useggas. Xas mɣunzan iɛeggalen gar-asen, maca ass-nni n lɛid, ad mlaɛin, ad msamaḥen : ur ttḥiwwisen ara anwa i iḍelmen wayeḍ, ad walin kan amek ara zḍen tagmat-nsen. Ula gar twaculin, yetti-d waya. Ass-a n wussan, kra din iruḥ, yečča-t zzman. Mačči kan d tagmat deg wayeg i tent-uɣen, ula d leɛwayed, bɣan ad ten-beddlen imi la d-ttawin kra n tikerkas anda-nniḍen. Ttagin ad neṭṭqen ula ɣer win ur ten-necbi. Acḥal n twaculin i yuɣ iceqqiqen s ssebba n lefɛayel-agi. Limer yal yiwen ad yeg aktazal i yiman-is, ad iwali d acu yexdem n wayen yelhan ɣef teɣzi n waggur-agi n Remḍan, ahat ad as-d-iban ma yella dɣa d aggur n rreḥma akked talwit neɣ d aggur n wurrif akked cwal ? Ma yella d aggur n umɛiwen akked useddeq neɣ d aggur n tkerkas akked txidas ? Acḥal n terwiḥin i iruḥen deg waggur-agi n Remḍan, ama seg twaɣiyin n yiberdan, ama seg umennuɣ gar yimdanen. Aya seg tama, seg tama-nniḍen, ad naf ula d taxriṭ n twacult tezwi. Ɣef wakken i d-yenna Mass Zaki Hariz, aselway n Tiddukla tazzayrit n yimsidiren (FAZ), tserref twacult gar 80 000 idinaren ar 100 000 idinaren deg waggur-agi n Remḍan. Ladɣa deg llebsa n warrac imi ɣef wakken iwali, tewwi-d ɣef twacult ad tserref gar 30 000 idinaren alamma d 35 000 idinaren i wakken ad taɣ iceṭṭḍen i dderya-as. Aya, ma tella twacult-a tesɛa kan tlata n yiɛeggalen. Wameg tadrimt tettzad ɣef wakken ttzidin iɛeggalen. Zyada ɣef tlaba-agi, laqen-as, diɣ, i warrac-agi imeẓyanen ilellucen s wayes ara leɛben, axater ma ulac-iten mačči d lɛid ɣur-sen. Syin akkin, wulmen warrazen i wid meqqren, yal aɛeggal s tɣawsa-s. Ɣef wakken nwala deg ssuq, 80% n llebsa yettnuzun deg tmurt, tekka-d seg tmura n Cinwa, n Ṭṭurk, n Lhend akked Sebbunyul u yerna ɣlayet mačči d izli. Tawaɣit deg yiceṭṭiḍen-a, ttwxedmen s lexyuḍ n istitik. Xas akka, mazal lmesruf ur yekfi ara, laqent tẓidanin i wass-nni n lɛid. Yettili-d uheggi n lgaṭu kra n wussan uqbel lɛid. Aṭas n leṣnaf n tẓidanin i d-tewwi ɣef twacult ad d-theggi i yiɛeggalen neɣ i trezzaf. Rnu ɣer wanect-a, imensi n wass n lɛid. Akken yebɣu yili lḥal, lɛid tameggazt.

  Hocine Moula 

  
 Youcef YEFSAH d amjahed u d netta i d-yewwi tikti n lǧameɛ-agi asmi yella d aselway n tɣiwant n Tizi Rached. Xas akken yemmuger-d aṭas n wuguren fell-as, meɛna ur yebri ara i ṭṭbel deg waman. Yedder armi iwala asenfar-is yemmed. Nemmlal-it deg taddart-is, Tala Amara, newwi-d awal ɣef yiɛewwiqen i yesɛa asmi i bennun lǧameɛ-agi d wayen akk i as-d-xelqen imi yugi ad yeḥbes lebni-nni s yizamulen imaziɣen.

  Aɣqmis n Yimaziɣen : amek i ak-d-tusa tikti n lebni n lǧameɛ-agi ? 

  Youcef YEFSAH :  ɛeddaɣ-d seg Hydra deg Lezzayer tamaneɣt, walaɣ yiwen n lǧameɣ yebna s yizamulen-agi n tmaziɣt dɣa, nniɣ-as i wacuɣer ur nxeddem ara yiwen am wagi deg taddart-nneɣ. Din din, nudaɣ ɣef win i t-yebnan, Mass Chabane Dahmane, wwiɣ-t-id ɣer taddart i wakken ad aɣ-yebnu yiwen am winna. Ha-t-an, ihi, amek i d-tusa tikti-agi.

  Asmi i t-tbennum, tesɛiḍ uguren. 

  Youcef YEFSAH :  lǧameɛ-agi d asenfar gar waṭas n yisenfaren i xedmeɣ i taddart n Tala Amara asmi lliɣ d aselway n tɣiwant n Tizi Rached. Tella taddart, ulac d acu i tesɛa : la abrid wala ayen-nniḍen. Ihi, deg 4 n yiseggasen i sɛeddaɣ deg tɣiwant, bɣiɣ ad xedmeɣ aṭas n lecɣal i tɣiwant n Tizi Rached s umata.

  Lebni n lǧameɛ yettwaḥbes kra n yiseggasen akken, acu n sebba ? 

  Youcef YEFSAH : y ettwaḥbes asmi i yi-wwin ɣer lḥebs. Selkeɣ kan 4 n yiseggasen n tselwayt, wwin-iyi ɣer lḥebs. Sɛeddaɣ-d 13 n wagguren, ffɣeɣ-d : l’amnistie n Chadli. Teqqim akken teswiɛt temmenḍar kra n yiseggasen armi d asmi i d-kkreɣ, nniɣ i yimezdaɣ n taddart ilaq ad d-nexleq taseqqamut n taddart. Nexleq-itt-id, dɣa ikemmel lebni n lǧameɛ-nni.

  Llan wid yugin udem i as-tefkam i lǧameɛ-nni ? 

  Youcef YEFSAH :  llan wid i d-yennan d lǧameɛ n yiṛumyen ara tbennum. Xelqen-d ula d taseqqamut n lwilaya, tusa-d ad twali amek ara t-thudd. Nnejmaɛen i wakken ad d-afen ttawil isehlen i uhuddu-ines. Acu kan ur ṣsawḍen ara imi i asen-lliɣ d axsim. Akka i nessaweḍ ɣer taggara n lebni n lǧameɛ. 

<p style="text-align: right;"> Hocine.M  

  
 Lḥemla n wefraq n tleqamin naγ ṭjur n uzemmur γef ifellaḥen, id-heggan yemḍebren n waḥric n tfellaḥt n lwilaya n Tizi-Wezzu  d win id-yellan deg annar ddurt-agi yezrin, di merra timnaḍin Dγa srabes n waḥric n tfellaḥt n temnaḍt n Wizgan sfaydin-d deg ahil n useggas-a 2015 s wazal n 44500 n tleqamin naγ ṭjur n uzemmur ilfayda n 1780 n yifellaḥen i ittewfarqen γef 05 n tγiwanin, tigi d Wizgan, At-Zikki, At-yeğğar d Yillulen n Umalu yetabaεen dayra n Wizgan akked tγiwant n Yifiγa yetabaεen dayra n Yiεeẓẓugen. Iswi n lḥemla-agi n wufraq n ṭjur n uzemmur d asebγes n wuẓẓu n uzemmur i usnarni n waḥric n tfellaḥt deg yidurar, imi deqs n tzemrin i inegren deg yiseggasen yezrin sebba n tmeswin yeččan tamurt n leqbayel. D tagnit yelhan daγen iwesnarni n tdamsa n tmurt leqbayel, imi asafar-agi n uzemmur d lγella n lebda swayes ttidiren imezdaγ-is u d azamul n tmurt leqbayel.       <span style="white-space: pre;"></span>

<p style="text-align: right;"> Islam Bessaci 

  
 I lmend n usmekti n wass agraɣlan n ugrud , tiddukkla “Tafat” n taddart Awrir At Hesyun akked tiddukkla Ixulaf n Uqbu, heggant-d, taggara n ddurt–agi yezrin, sin wussan n uḥesses d useɛlem ɣef lemqadra n yizerfan n yigerdan i wass n 18 d 19 deg unbir 216. Leqdic, yella-d deg uxxam n yilmeẓyen n tɣiwant n Ukfadu. <span style="text-align: justify;">Ahil d amerkanti , llan deg-s yisaragen , timsikniyin , amezgun akked anecrah”clown”. Ass-nni amenzu n temlilit, yella-d beddu n tmeɣra s uledduy n temsikent ideg i d-ttwasnaɛten yimahilen ixedmen warrac d teqcicin. Atas n tugnatin i d-yettwaṭṭfen ɣef liḥala deg ttidiren yigerdan n ddunit s umata, ladɣa wid n tefriqet .” Di lawan-agi tura i nettmeslay akka deg Ukfadu ɣef yizerfan n yigerdan , atas n yigerdan i d-yesserwel akka ṭrad di tmura-nsen ɣer tmurt-nneɣ. Amedya: wid n Nnijer i d-yusan ɣer dagi ɣer lwilaya n Bgayet , atas deg-sen i yegganen ddaw n tqenṭyar war taduli neɣ učči yelhan deg ussan-agi n tegrest. Nessaram ad d-lhun yis-n yimdebbren n Yitri Azeggaɣ Azayri akked wid terza temsalt ”. Akka i d-yenna yiwen ubabat, allen-is ččurrent-d d imeṭṭawen. Ɣef lewhi n 10h30, yella-d umeslay gar kra n yimejjayen n tnefsit akked d kra n yimussnawen n lqanun d yimawlan, ɣef wamek ilaq ad yili uqadar n yizerfan n yigerdan. ‘’Iswi n temlilit-agi, d aqader n yizerfan n ugrud. Wamma iḍrisen banen si zman aqdim , ulac kan wid ara ad ten-iqadren. Di tilawt, ass-a aqlaɣ nettwali ttilint-d ttaɛdiyat ɣef lḥerma n yigerdan yal ass nebla akukru. Nessaram ad ifak waya di tmurt-nneɣ” i yettweṣṣi Mass Ziyad Djarrah s yisem-is d aselway n tiddukkla Ixulaf n uqbu. Deg wass wis-sin, ikemmel leqdic s tqufet i d-heggan i warrac. Ferqen-asen arrazen , lsan akk warrac d teqcicin tiqelmunin , xedmen ticraḍ s yiniten ɣef wudmawen-nsen. Tameddit n was, tekfa tmeɣra s ccḍeḥ , d unecraḥ. Nessaram, ad ifak zzur ɣef yigerdan anda ma llan deg umaḍal. </span>

<p style="text-align: right;"> Brahim benhamouche 

  
 Četkayen imezdaɣ n temnaḍt Thameur id-yezgan ɣef leb3ed 5 yikilimuṭren ɣef tmanaɣt lwilaya n tubiret lexsas ameqqran di lkiran usiweḍ imi sɛan kan 3 lkiran dayen yettnerni di leɛtab n yimezdaɣ ladɣa ixeddamen ixeddmen di temnaḍin nniḍen anda ttafen uguren akken ad ruḥen ad qḍun lecɣal nsen neɣ ad rzun ɣer tɣiwant , Si tama nniḍen tettuneḥsab tamnaḍt-a n tamar seg temnaḍin timeqqranin di lwilaya n tubiret am wakken daɣen lexsas -agi yettili s tuget di lweqt n warrac mi ara ruḥen ɣer uɣerbaz acku ur ttawḍen ara di lweqt iwilmen dayen iten-yeǧǧan ad kren tafeǧrit akken ad ruḥen di tsaɛet ilaqen , ɛlaḥsab nsen akken ttrajun azal n tsaɛet neɣ ktar deg ubrid akken yerra d imsebriden iten -yettawin imi d yiwen ubrid , ɣef waya ssuturen akken ad asen-rrun lkiran yesawaḍen ɣer lwilaya d temnaḍin nniḍen iwakken ad sifsen leɛtab nsen ladɣa lkiran yettawin ɣer uɣerbaz i warrac lakul rnu s annect-a ssuturen akken ad d- afen tifrat s lɛejlan d usnerni n wakud yesawaḍen ɣer temnaḍt nsen di yal lweqt . 

<p style="text-align: right;"> Menas Abdelhak 

  
 Ur as-nsell akka deg Wehran neɣ deg Seṭṭif, kra n yiɣermanen (citoyens) n Tmurt n Yezwawen yeqqel-asen ugzam n ubrid ugar n tannumi dɣa teddun ad t-sserbun d idles. Seg wacḥal-aya tura, taluft-a n usekker yiberdan tban-d d aɣilif amezwaru n yal yiwen seg-neɣ. Anehhar yuɣal iɛuff abrid imi sanda yeffeɣ ad yaf asergel ara t-id-yerren s axxam-is. Deg Bgayet ladɣa, aseggas-a n 2014, yezga ugzam n ubrid am wakud fell-aɣ, almi yeqqel d anezgum daɣen d amezgun. Seg Lberj n Mira ɣer Yiderginen, ɛeddi akin i Suq Letnin, Aweqqas, tsemmḍeḍ alama d Bgayet neɣ d Aqbu, yal mara sɛan yimezdaɣ aɣilif akked yinesdabuyen idiganen (autorités locales), ur asen-yewwiḍ lgaz n lḥiḍ, neɣ ur asen-muggen yiberdan, neɣ wissen d acu llan sutren ur ufan win i d-yerran i tiɣri, ad ruḥen ad ččaren abrid d iblaḍen ad t-gezmen i yiman-nsen, i wayetma-tsen. Lɛada-ya ur nemɛin iban ur d-tettawi ayen iwatan, imi dɣa taggara-ya imezdaɣ n yiwet n temnaḍt qeflen abrid, iwacu? Acku ttnarafen ɣef wiyaḍ i igezmen abrid daɣen. Akka a Tamurt n Yezwawen! Ɛni d tidet wi ixeddmen akka ur ufan ara tabadut (lḥel) nniḍen bac ad sutren kra neɣ d kra, almi i tent-yuɣ usaɛdi ɣef umcum? Ur d amuḍin yewweḍ deg wakud i sbiṭar, ur d amzenzu yessaweḍ sselɛa-as ɣer tḥuna, ur d axeddam ǧǧan-t ad iɛeddi akken ad yexdem ɣef tarwa-s, ur d asdawan yelfa tasdawit i tezrawin-is (études) ɣef yiman-is. Ihi am wakken seḥbasen tudert ɣef waytma-tsen ed yiman-nsen. Rnu-as ttḍurrun tadamsa (économie) n twilayt-nsen send takkit (kullec). Acku ma nesteqsa: ɣef anwa gezzmen abrid? ɣef lwali? ɣef uselway n tdayra? Win n tɣiwant? Ah ! nutni ur nṭerren ara seg wanect-nni, d ayen yerzan kan iɣermanen. Rnu atan yennulfa-d ula d agzam deg yiḍ akken gan tikkelt iɛeddan imezdaɣ n Tenia deg yiberdan iɣelnawen wis 21 ed wis 26. Ihi yewwi-d tura ad nesteqsi iman-nneɣ, sanida akka nteddu s lɛada-ya? Acimi mačči d ayen nniḍen ara neḍfer? Acku send ad yeg walbaɛḍ kra yessulef tazwara ad isenned ɣef lkaɣeḍ, meḥsub ayen yessutur, amedya, ma i tɣiwant-is, ad yaru tabraṭ n tisutriwin, syinna ma yufa-d amtawa (accord) akked yemḍebbren yelha, ma ulac ad iɛeddi ɣer tigawt nniḍen, maca a win yufan mačči d agzam n ubrid.

<p style="text-align: right;"> Mhenni Xalifi

  
 Samir Ait Belkacem d yiwen ixeddmen asisleg (le doublage) ɣer teqbaylit n waṭas n yisura yettembiwilen, tura, ha-t-an ad d-yettheggi ad, yerr asaru l’Opium et le baton ara yuɣalen Asebsi d uɛekkaz.

  Aɣmis n yimaziɣen : Amek i tebdiḍ amecwar-ik deg wannar n usisleg ?  

  Samir Aït Belkacem :  Asisleg, mačči d ayen i d-nesnulfa, d ayen i yellan si zik. Asmi nebda, nebda s uqessar : nexdem-d Pučči akken kan anekkes lxiq, ur neẓri ara d akken ad yeɛjeb i medden anect-nni akk. Nella neqqim di taddart, dɣa tusa-d tikti akken ad nexdem asisleg n usaru yettembiwilen, imir nextar-d Pučči. Ad rreɣ tamawt d akken mačči Pučči i d-as-nsemma, azwel-is d Agni n udfel, maca imdanen semman-as Pučči imi d isem n wudem agejdan deg usaru yettembiwilen. Dagi i nebda amecwar, dɣa imiren yeffeɣ wawal fell-as, imdanen d ayen i wumi yeɛǧem imi ur nummin ara ad walin taqbaylit di tugniwin am tida-k ,dɣa nenna-as ayɣer ala ur nettaɛraḍ ara ad nexdem wis ssin, nessuli cit deg uswir , syin nexdem takebbanit n usisleg i yellan d tamezwarut di tmurt n Lezzayer. Qqareɣ-d yal tikkelt d akken mačči d tasuqqilt i xedmeɣ, meɛna d amsasa (adaptation): nettawi-d tugniwin, nessekcam-as tutlayt. Tura ma yella nessiked ɣer uxeddim-agi, d acu i t-yerran akka mucaɛ ? Axater d taqbaylit i nesuzzur daxel. Imdanen mi ara ttwalin? tettun belli yettwaxdem s tutlayin6nniḍen, ɣur-sen amzun akken s teqbaylit i d-yettwaxdem acku newwi-d ayen akken i nettidir di tmetti taqbaylit s teqbaylit i yigurdan imectaḥ. Lukan i d-as-nexdim asisleg n sinima, ahat ur iseɛu ara amkan-a , mi xedmeɣ asisleg, walaɣ d akken imdanen, ttaken azal i uḍris i tenfaliyin i d-yettilin daxel n usaru ugar n tugniwin, acuɣer ? nekni nettnadi awal, iswi-nneɣ mačči kan ad nesseḍs, maca nessuzur taqbaylit s yisura , nesqucuḍ-d, nettawi-d inzan, isefra ayen yugaren akk anect-a, imi aql-aɣ nxeddem s waṭas i ugrud : ayen akk ara d-yini uwudam deg usaru i yettembiwilen, ttalsen-as-d yigurdan.

  Syin txedmeḍ Narniya, Li Mučuču d Ɛli d waɛli , Ḥku-aɣ-d ugar ɣef yisura-agi ?  

 Asmi xedmeɣ Narniya, ṭṭfeɣ deg-s tlata n wagguren akken uriɣ ɣef uḍris. Di tagarra, ulac ur d yewwi kra. Ɛli d waɛli daɣen kifkif, syin yenna-yi-d yiwen ur i yi-ɛjiben ara imi ulac deg-sen tinfaliyin-nni, ulac deg-sen aẓawan-nni, dɣa dagi fehmeɛɣ d acu i ttnadin lɣaci. Syin nexdem Li mučuču i ixeddmen taḥbabart (succès) ɣer yigerdan, imi giɣ tamawt d akken d tinfaliyin-nni i d-squcḍeɣ si tmetti taqbaylit i d-ttalsen, dɣa d anect-a i d iswi-nneɣ nekni, mebla ma nettu daɣen taḍsa i ttnadin imectaḥ.

  Tettafem-d iɛewwiqen di amsasa (adaptation) ?  

 Aɛewwiq amezwar i d-ufiɣ mi ara tiliḍ d amezwaru ara yebdun di taɣult anda ara tiliḍ d amenzu i t-ikecmen , si tama n l’ONDA mi ara sen-iniɣ ‘Asisleg’ ur iyi-d-fehmen ara d acu-t uxeddim-agi, ɣur-sen am wakken d tasuqqilt, nekk qqareɣ-asen ur lliɣ ara d win ixeddmen tasuqqilt , si tama-nniḍen azayez (le public)) ur yezri ara d akken le doublage d axeddim mačči d tukksa n lxiq. Sɛiɣ zher imi si tazwara mi bdiɣ deg wannar-a leqdic, yefka-d lɣella-s , di tmurt-nneɣ ixus aṭas uxeddim-a

  Tewwiḍ arraz n Ostana, mmeslayeɣ-d fell-as?  

 Di tefriqt xtaren Lezzayer, di Lezzayer xtaren tamurt n leqbayel, di tmurt n Leqbayel xtaren Samir ait Belkacem. Ihi, Ostana d yiwet n temnadt di tmurt n Ṭelyan (Italie), tagi d tiddukkla Chambre do i ixeddmen ɣef tutlayin ur nettwassen ara, neɣ tutlayin tidersiwin (minoritaire), ssnulfan-d arraz-agi i ttmuddun i wid ixeddmen ɣef tutlayin-agi .

  La d–tettheggiḍ yiwen usenfar d ameqqran, wagi d tirirt n L’opium et le baton ɣer teqbaylit. 

  Amek i ak-d-tella tikti-a?  

 D yiwen usenfar meqqren, d iseɣ, tikti tamezwarut, tella-d deg useggas n 2009 mi nella deg yiwen usarag, steqsan-iyi-d ineɣmasen ɣef yisenfar i d-ttheggiɣ, dɣa nniɣ-asen d akken ad d rreɣ asaru l’Opium et le baton ɣer teqbaylit. Asmi lliɣ mezziyeɣ, nella nettwali asaru-agi dɣa qqareɣ-as a win yufan asaru-agi s teqbaylit i yella. Aya, d tajmilt ara as-nerr i Umussnaw Mulud Mɛemmri. Asmi i d-yeffeɣ usaru deg useggas n 1970, yenna-as : “Limer d lebɣi-k a wul ha-t-an ad d-yeffeɣ s teqbaylit “. Ha-t-an ihi yewwḍ-d wass-nni anda ara nexdem akken i yebɣa Umussnaw. Ass-a, sawaḍeɣ-as tanemmirt i Ahmed Rachedi ɣef uxeddim i yexdem, deg useggas n 1969 ur yufi ara ad yexdem ugar imi imiren d ayen i yellan. Ma yella nuɣal-d ɣer uḍris i uriɣ i usaru, ṭṭfeɣ deg-s sin wagguren anda uriɣ s teqbaylit-nni n yimiren tinna n yiseggasen-nni n 50. Imi asaru yettmeslay-d ɣef tedyant n yisuggasen-nni n 50, ur zmireɣ ara ad sxedmeɣ tinfaliyin-nniḍen. Ddmeɣ-tent-id akken kan llant imiren, amedya yella : salam aɛlikum, yella llahu akbar, tinfaliyin-a akka ara qqiment, deg usenfar-a, ad ɛerḍeɣ ad skecmaɣ iwudam i ixeddmen i yidles-nneɣ ahat ad yili Lewnis At Mangellat, Idir, Malika Domran, Karim Abranis, akken daɣen zemren ad ilin imyura imi Mulud Mɛemmri d amyaru, bɣiɣ ad tekkin di leqdic-a akken ad-as nerr tajmilt i Umussnaw-nneɣ. Deg usaru s tutlayt n taɛrabt, yella uwadem isem-is Abbas, nekni awadem-a, ad-as nefk isem n Ɛmirruc , ma yella d asdukkel n leṣwat (le montage) ad yili di tmurt n Canada imi dinna i llant ttawilat ugar n da , imi d asaru ara d yeffɣen di sinimma. Ma yella d Mass Ɛessad si tama-s, yenna-d d akken ad as-nexdem i usaru snat n tufɣiwin: yiwet d taɣelnawt, tayeḍ d tagraɣlant. Ihi, ilaq ad yili d ayen igerrzen. Ma yella d asisleg, ha-t-an akka ɣef 15 n wussan ad yebdu leqdic deg ustudio. Uqbel aya, ad tili temsizzelt deg Uxxam n yidles n Mulud Mɛemmri akked Bgayet anda ara d-nextir tuɣac ara d-yesneṭṭqen iwudam .

  Yella kra n umaynut i d-theggim ?  

 Ih, yella Haydi ara nedbu deg yiwen n wakud d “l’Opium et le baton “, dagi dɣa ara sslemdeɣ axeddim-a i yiwen ugraw. Yella daɣen usaru s tutlayt Tahendit isem-is Veer Zara ara d-nerr ɣer teqbaylit.

  Awal-ik n taggara…  

 Ssarameɣ asenfar-a ad ten-yeɛjeb, ssarameɣ daɣen axeddim n usisleg ad yettwassen akken ilaq di tmurt-nneɣ. Amedya kan, isura-nni n Yiṭurkiyen i d-ttaran ɣer tutlayin-nniḍen, ttarbaḥen aṭas deg-sen aṭas n udrim, mačči kan daya, imi ssawḍen ad aznen idles-nsen d laɛwayed-nsen di tmura-nniḍen. Nettwali ass-a timɣarin-nneɣ snent amek i ttidiren di tmura-nniḍen imi ṭṭafarent isura-nsen. Ayɣar ala ula d nekni ur nessawaḍ ara ɣer uswir-a. Souhila Yamani

  
 <span style="text-decoration: underline;"><span style="text-decoration: underline;"> Isufar </span></span>

 1 n tebṣelt tameqqrant – 3 n tfenza n ticcert – 1 lkas n 150 ml de n leɛdes – 1 n tedgert n zrudiya – 1 n texsayt taleqqaqt – 1 n tbaṭaṭat lɛali – 1 n tedgert n lleft – lkas n lḥemmez – 2 à 3 tomates râpées – 1 n tɣenjawt n ṭumaṭic yeẓdan – lmelḥ, filfel aberkan d teḥcict  

 <span style="text-decoration: underline;">  </span>

 

 <span style="text-decoration: underline;"> Aheggi </span>

 Sewwet aksum daxel n zzit akked lebsel, ticcert, thcict akked yifilfel aberkan, syin ternum-as lxedra-nni yettwagezmen. Tanfem-as kra n ddqayeq, imir terrem ṭumaṭic akked leḥdes, ternum-as 2 n litrat n waman d ṭumaṭic yeẓdan. Ǧǧet alamma yuzyag-d, imi sneqqset i tmes alamma yewwa s ttawil-is. Mi ara yeww uksum, rret lxedra-nni-nniḍen akked lmaqarun, ur t-ttxummut ara. Yettmačča d aḥmayan, terrem s ufella-s zzit uzemmur. S tezmert-nwen.

  Daya 

 <span style="text-decoration: underline;">  </span>

  
 Ilmend n umulli wis 36 n tefsut Imaziɣen 20 di yebrir 1980/2016 agraw n yinelmaden d yiselmaden n uɣerbaz alemmas Lɛerbi At ɛmer n At Yanni xedmen akk ayen yellan ger yifassen-nsen iwakken ad ssiwden ad ggen yiwet n tmeɣra igerrzen aṭas iwakken ad rren tajmilt i lerwaḥ n widak-nni iruḥen d asfel akken ad teḥyu tutlayt-nneɣ d udles amaziɣ ihi ilaq fell-aɣ yal asseggas ad ten-id-nettmektay. Agraw-a ihegga-d yiwen n wahil d amerkanti. Di tazwara, bdan-d s tɣuri n yiwen n udris « Tafsut Taberkant  » s ɣur Belḥuas Tilelli tamekfaḍut n tmeɣra, di tis snat, yiwet n terbaɛt n cna n yinelmaden  » Polifonie  » cnnan-d tizlit n  » Ideflawen  » isem-is  » Ma tecfam a yatma ?  » id ifɣen deg usseggas n 1982, cnnan-d tizlit n Yidir  » Tawrirt yettwattun « . Xedmen isteqsiyen ger tneɣriyin n uswir wis ukuẓ ɣef tengayin-a: Tamaziɣt, Tarumit, Taɛrabt, Amezruy, Tussna, Tinglizit, Tusnakt akked Tsengama. Di tayed, ɣran-d kra n yisefra: “Mulud At Mɛemmer « ,  » A macahu…! « ,  » Tamaziɣt  » akked  » Tafsut imaziɣen  » Yiwen n ugraw n yinelmaden xedmen yiwet n tceqquft n umezgun id yeqqaren belli lǧil n tura ur yessin ara azal n 20 yebrir; tafsut imaziɣen! Ttɣilin d ass n cdeḥ. Tagrayt n tceqquft-agi tettweṣid imdanen akken ur tettun u rnnekren ara laṣel-nsen axaṭer ay-agi d lɛib. Ɣran-d daɣen yiwen n udris  » Amager n tefsut  » d yiwen n unsay seg yensayen n Leqbayel, ula d unuɣ yella deg wahil. Inebgawen id yerzan ɣer uɣerbaz d yiwen n ugraw n tiddukla Tafat n umzel d ubddel n yilmeẓyen n Tizi Uzzu. Tarbaɛt n cna rnnan-d yiwet n tezlit taneggarut  » Izumal « . Di taggara, nwala-d asiher n lmakla tamensayt d usiher n tussna.Tannemirt s tusda i yakk inelmaden d yiselmaden n uɣerbaz alemmas ɣef leqdic-agi igerrzen. Deg usayrar adelsan  » Mulud At Mɛemmer  » xedmen asiher n yidlisen d win n tqendyar n leqbayel.<span style="white-space: pre;"> </span> 

<p style="text-align: right;">  Daḥlal Canez 

  
 Ass-nni n ssebt, 29 deg maggu 2017, i d-yeffeɣ Album amaynut n ucennay ameqqran Lounis Ait Menguellet. Ffɣent-d tezlatin-a i lmend n usfuggel n 50 n yiseggasen n ccna n unaẓur-agi n teqbaylit. Ha-t-an akka tura, dɣa, deg Canada anda i yexdem ass-nni n lǧemɛa yiwet n tmeɣra tameqqrant i yeddan deg usfuggel-agi –ines. I usmekti, bdant tmeɣriwin n Ait Menguellet i lmend n xemsin n yiseggasen-agi, deg Tzeqqa Le zénith n tmurt n Fransa, ass n 15 deg yennayer, syin, ikemmel ccna-s s tmeɣra tameqqrant i yexdem deg Tzeqqa la coupole n Lezayer tamaneɣt, ass n 24 deg meɣres iɛeddan anda i yefka tadrimt i d-yewwi deg tmeɣra-agi i tdukla El Fadjr i yettḥaraben ɣef waṭṭan n uxenzir (le cancer). Mačči d tikkelt tamezwarut anda i yefka ucennay-a idrimen n tmeɣriwin i yexdem i tdukliwin neɣ i tudrin. Akka i iɛawen, deg yiseggasen yezrin, imezdaɣ n Barbacha deg lwilaya n Bgayet i wakken ad bnun yiwet tsebbalt tameqqrant n waman. Ma nuɣal-d ɣer tezlatin-agi-ines tineggura, ad tent-naf ttmeslayent-d ɣef waṭas n temsal n ddunit, meɛna asentel agejdan deg Album-agi, yeɛna amecwar n unaẓur : seg wasmi yebda ccna armi d taswiɛt i deg-i nella. Sebɛa n tezlatin ara naf deg Album-a : Tudert-nni, Taqṣiṭ-nniḍen, I wigad-iw, Ẓer kan, yella wass, Tajmilt i tayri d Slam i temẓi. Tudert-nni, yewwi-d awal deg-s ɣef umecwar-is xas ulamma ur yezmir ara ad d-yemmeslay ɣef 50 n yiseggasen n ccna deg yiwen n tezlit, deg kra n ddqayeq, akken i d-yenna : « Ur zmireɣ ara ad d-iniɣ deg yiwet n tezlit, 50 n yiseggasen n ccan. Meɛna, ferneɣ-d terra tmara». Akka, yefka-d agzul n wayen i iwala d agejdan deg tezlatin-is. Am wakken yerra tajmilt i wid akk i d-iḍefren amecwar-is seg wasmi yebda ar ass-a. ‘’D tajmilt i wid i yi-iḍefren seg wasmi bdiɣ ccna ar tura. Bɣiɣ ad asen-rreɣ tajmilt ula d nekk. I wid-nni i ḥemmleɣ, ḥemmlen-iyi ». I d-yenna seg yiwet n tdiwennit i as-yexdem uɣmis La Dépêche de Kabylie. Ula d tayri, tuɣ amekkan gar tezlatin n Lounis Ait Menguellet imi i tt-yecna. Yerna d tayri-nni n tura mačči d tinna n zik kan. « Ur tesɛi ara tayri lweqt. Nḥemmel deg yal tallit. Ihi, cniɣ ɣef tayri s umata. Anwa ur nḥemmel. ɣef wanect-a dɣa i as-rriɣ tajmilt », i d-yenna. Xas yecna-d ɣef temẓi deg tezlatin-agi-ines tineggura, meɛna d « Slam » i as-yessaweḍ i temẓi-s mačči d nndama i yendem deg-s acku ɣef wakken i d-yenna « Ur yendim, ur yenkir akk ayen yexdem ». S uẓawan s wayes yettwassen zik-nni, yerna-as kra n wallalen n tura d useqɛed n kra n temsal n uẓawan i yexdem mmi-s Djaffer, yeffeɣ-d Album-agi n ucennay ameqqran d ayen kan, ama i yimecṭaḥ, ama i yimeqqranen. Akka i d aḥeddad n wawal, ayen yelhan yelha. Asmuzget igerrzen i yal yiwen.

  Hocine Moula 

  
 Yewwi Fouad Meslem tazibba n uraɣ (médaille d’or) deg talɣuɣa tagraɣlant n waddal n Karaté i d-yellan deg ussan iɛeddan deg Liverpool, tamdint n tmurt n Legliz. Ɣef wakken i aɣ-d-nnan, iruḥ ilemẓi-agi i yesɛan 29 n yiseggasen deg leɛmer-is ɣer temnaṭ n Liverpool deg tmurt n Legliz s tedrimt i d-wwin ifassen-is d wayen i as-fkan yimdukal-is. Yekcem unaddal-agi n temdint n Uẓeffun, talɣuɣa tagraɣlant n waddal Karaté (Championnat International de Karaté open) kata deg uswir ameqqran (senior). Swaya i d-ibeggen dakken win yesɛan lebɣi, ad yaweḍ sani yebɣa, ulac kra ara yilin d awezɣi. ‘’ibegden-d i umaḍal s umata dakken Aqbayli ur yezmir yiwen ad as-yerr tilist d amnaṛ’’. I aɣ-d-yenna yiwen n umezdaɣ n temdint n Uẓeffun. Ma d wayeḍ iwala dakken Fouad Meslem “ yura isem-is gar yismawen inaddalen agraɣlanen s tidi n laɛtab-is, s yiḥulfan n tgeswaḥt-is, , s ifeddixen n tizert-is. Amezruy ad as–id-ittader i tsutwin i d-itteddun, ad asen–yuɣal d anza di tmeẓẓuɣin–nsen, yal mi ara ɣlin deg yirebbi n facal, ad ten-id-yessakki’’. Tajmilt I unaddal akked terbaɛt-is USA n Uẓeffun, d wid akk i as-yefkan afud. 

<p style="text-align: right;"> Kader Belaidi 

 
  
 Yal tiddukla amek id-ttheggi leqdic i wesfugel n tmeγriwin d tmesbaniyin n yedles n teqbaylit d tmaziγit s umata. Dγa Tiddukla Tadelsant Tiεwinin n Wizgan lwilaya n Tizi-Wezzu, sudusen-d yal seggas yiwen n leqdic s wazal-is i usebγes n tutlayt n tmaziγt, imi aseggas-a, tella-d temzizelt tis snat n tzabut s tutlayt n tmaziγt deg wexxam n yedles Colonel Muḥend Welḥağ n taddert n Wizgan, d timzizelt n waraz Mhenni Amroun, yiwen n unaẓur i tewwi tmettant ass n 19 yebiri 2012. Dγa imlend n usmekti n umuli wis 03 γef tmettant-is, d usmekti n umuli wis 35 n tefsut n yimaziγen, sudsen-d tamesbanit-agi n temzizelt n tzabut anda i yukkan 79 n yinelmaden n weswir alemmas d 52 n yinelmaden n weswir amezwaru, i yettmetilen 38 n yiγarbazen yemgaraden. Akken iḥedren nnig n 20 n yiselmaden n tutlayt n tmaziγt n temnaḍin yemgaraden n lwilaya n Tizi-Wezzu, id-yeldin ulawen-nsen i leqdic-agi yesεan azal meqren.

 Dγa di temzizelt-agi tufrar-d tamsiwt Chaker Kamilia n uγarbaz alemmas  «Azoug Arab d mmi-s Saïd» n taddert  Ḥura akked Younsi Abdellah n uγarbaz amezwaru n umaγras « Belabbas Mohand Tahar» n taddert Ahriq. Di tagara n temzizelt-agi tella-d tikci n warazen n usebγes yesεan azal meqren, anda inelmaden merra iḥedren timzizelt-agi saramen akken ad-tuγalent yal tikkelt tmesbaniyin-agi.

<p style="text-align: right;"> Islam Bessaci 

  
 Deg wass d laz d fad, deg yiḍ ulac zhu ! Akka i d liḥala i nezra deg tuddar n tama n lɛarc n’At Ɛebbas, yesduklen 3 tɣiwanin: At Ṛẓin, Iɣil Ɛli lakked Buǧlil. Mti i yedden ccix n lǧamaɛ akken medden ad rẓen Ṛemḍan, wigi, ttruḥu-n s lemɣiwla ɣer yixxamen nsen akken ad « ɛemren » iɛebbaḍ nsen. As ma yeččar uɛebbuḍ d-učči, ilaq aqerru ad « iɣenni » ! Akka attebdu ṣahra n Ṛemḍan. Yal yiwen akken i ttisɛeddi, yal yiwen akken yezmer. Newwi abrid ɣer waṭaṣ n tuddar n lɛarc n’At Ɛebbas, anda nwala lixṣaṣ yaɛnan allalen n zhu (moyens de distraction). Ama deg Buǧlil, Iɣil Ɛli neɣ At Ṛzin -wigi ɛad d-iqerra n t’ɣiwanin-, medden ur ufin ara axir n leqhawi akken ad sɛeddin akud nsen lakked ṣahrat n Ṛemḍan. Ayat laɛraḍ, leqhawi n tuddar-agi lakked d tiyaḍ, ttuɣalen-t as t-iniḍ d leswaq ! Ččuren-t alarmi i « twezziɛen-t ». Laɛyaḍ, axbaḍ n diminu (Dominos), lgazuz, lqahwa, taḍṣa, askaɛkaɛ,duxan,…ulayɣar ad rnuɣ! Deg berdan lɣaci ttfeggiḍen am isaffen. Tikli akken ad serḥen-t lmaɛidat nsen. Arrac tturaren, ǧǧelliben sya u sya am cwaṭen. Ula d leǧwamaɛ ččuren alarmi « ttiqqin » seg imezalliyen (fidèles). Ulac ula d littaɛ akken ad ẓallen msakit. Akka, qwan lmumnin…leǧwamaɛ ulac. Deg tiddett, tuddar-agi ur sɛin-t ara ttawil s wacu ad sɛeddin imezdaɣ nsen-t ṣahrat n Ṛemḍan. Ulac akka timaɣriwin (galas) neɣ ticeqqufin neɣ ayen ara yessedhun lɣaci. D ttanezruft n yidles (Désert culturel) ! Ɣas akken zik nni (deg iseggasen n 1990) asmi yeqwa rebrab, ttilin-t deg tuddar-agi ticeqqufin, timaɣriwin yeksen iɣeblan ɣef ulawen n yimezdaɣ n tama-agi n’At Ɛebbas. Iseggasen-agi ineggura begnen-d akken medden uɣalen d yigellilen n yidles ! Ur asen d-yecliɛ ara yidles, awid kan učči i uɛabuḍ lakked tadrimt. Zik nni, ɣas akken uklac allalen, llan ilmeẓyen yessaḥmayen annar, i qedcen deg yidles akken ur yettɛuggun ara yiles ! Tura, ilmeẓyen n wass-a uɣalen d wiyaḍ, ur ssinen tiqqit !

<p style="text-align: right;"> Syphax Y. 

  
 Iruḥ-d yiwen n ubeɛɛuc yenna-id : -Kečč-i-nni d aḥeqqar, tḥeqreḍ-iyi ass n lǧemɛa yezrin deg uɣerbaz alemmas n at Yeǧǧar, anda i t-xeddmeḍ.

 Nniɣ-as : -Ass n lǧemɛa d ass n usgunfu, lliɣ deg uxxam-iw di Buzgan, tt-ferriǧeɣ addal di tiliẓri. Ma tebɣiḍ ak-d-awiɣ inigan iḥedren, taḍeggalt-iw, tameṭṭut-iw akked mmi -Teskiddibeḍ ay aselmad n tegnizit ! Kunwi s iselmaden teskiddibem aladɣa widen yesselmaden amezruy. Dɣa yeqqes-iyi yerwel, teffeg ur ẓrɣ anda iruḥ, teccuf tiṭ-iw ad as-tiniḍ d albaɛḍ iyi-wwten. -Imi kkfiɣ axeddim, ttxemmimeɣ wehmeɣ, amek-it akka ubeɛɛuc iyi-ḥeqqren sdat inelmaden-iw, yeqqes-iyi yerna yenna-id teskiddibeḍ. Ixus kan ad iyi-d-yini ur tessineḍ ara ad tt-sslemdeḍ. Cwi kan inelmaden-nni-inu maɛnen, ur ḍsin ara fell-i. Yiwet n tnelmadt tenna-id : -Aɛni d tameṭṭut-ik ik-yewwten ? Nniɣ-as : -Amer d tameṭṭut-iw iyi-wwten ad iyi-d-jemmɛem d iɣsan deg lqaɛa. Uɣaleɣ-d ar tikti-w tamezwarut, nniɣ-as : -D acu d-yeqqimen tura di tmurt-a. Zik-nni ḥeqren-iyi inemhalen, iselmaden akked inelmaden, tura arnan-d ula d ibeɛac. I ma ruḥeɣ ad inigeɣ ɣer tmurt anda ulac ibeɛɛac ? ahat ad kkfun wuguren fell-i neɣ ahat ad nnulfun imaynuten ? Amer ahat ad iyi-ḥeqqren ula d «les consulat» ad d-inin : -Ur nettak ara lviza i ubeɛuc am kečč-i-nni… Wwḍeɣ s axxam temmuqel-iyi-d tmeṭṭut-iw, as-t-iniḍ d l’extra-terestre i t-wala, tenna-id : -Anwa akka i ak-yesbezgen tiṭ-ik, Dɣa walaɣ-tt txemmel lekmam-is, nniɣ-as : -Arǧu, win iyi-tt-yesbezgen yuffeg deg yigenni, ur tezmieḍ ara ad t-qeḍɛeḍ. Yesla-d mmi yuzzel-d, dɣa yenna-as i yemma-s : -Argaz-agi yettak anzi ar baba !

<p style="text-align: right;">   Busad Ḥemar 

  
 azal n 34 n yiselmaden n tmaziɣt ara yebdun amahil-nsen deg Lezzayer tamanaɣt aseggas-a aɣurbiz 206/2017. Isalli-a, yefka-t-id umaru amatau n Useqqamu Unnig n Timmuzɣa, Mass Si El Hachemi Assad i l’APS, smana-agi iɛeddan. ‘’Texdem tneɣlaft n leqraya asurif meqqer deg uselmed n tmaziɣt. Ha-t-an yewweḍ ɣer 34 n yimekwan n uselmed n tmaziɣt deg Lezzayer tamanaɣt, mebɛed mi llan kan sin yiselmaden dinna.’’ Yemmeslay-d, diɣ, yimḍebber n HCA, ɣef wazal yesɛa Uɣebaz Aɣelnaw Unnig n Bouzeréah i d-yessufuɣen iselmaden n tmaziɣt. Seg leɛḍil ara d-yili uselmed n tmaziɣt deg yal tama n tmurt n Lezzayer, ɣef wakken i mmsefhamen akked tneɣlaft n leqraya, akka tura, sselmaden tutlayt-a deg 32 n lwilayat. Deg tazwara n useggas, yella wugur n uselmed n tmaziɣt deg Lezzayer tamanaɣt imi xas llan yiselmaden iwumi fkan imekwan i wakken ad slemden, meɛna ufan-d iɛewwiqen akked kra n yinemhalen. Ɣe wanect-a, dɣa, i yeḍleb Useqammu Unnig n Timmuzɣa yiwet n temlilit akked yinemhalen n leqraya n lezzayer tamanaɣt i wakken ad frun akk timsal i d-icudden ɣer uselmed n tmaziɣt. I usmekti, 711 n yiselmaden ijdiden i d-yellan seg sin yiseggasen-agi iɛeddan i uselmed n tmaziɣt deg tmurt s umata. Ma ɣef wuguren i d-ttmagaren yiselmaden n tmaziɣt s umata, ha-t-an yettwaxleq-d Ugraw Aɣelnaw n Yiselmaden d Yinelmaden n Tmaziɣt i yennejmaɛen ass-nni n 12 deg unbir 2016 deg Tizi Uzzu anda i mmeslayen ɣef wuguren i d-ttmagaren deg unnar, ladɣa, wid-nni yellan berra n tmurt n leqbayel. Agraw-a, yessutur tifrat n yal aɛewwiq, ama d wid yeɛnan iṣudaf ama d wid i d-yettwaxelqen sɣur inemhalen n yiɣerbazen. <span style="white-space: pre;"> </span>

<p style="text-align: right;"> Zakia Ben Yahia 

  
 Iban ur d ayen yessefraḥen ad t-id-yini yiwen, maca d ayen i d-ijebden awellih n tiṭ ed wallaɣ taggara-ya almi ur yezmir ad yessusem yimi n win yesnuzgumen, deg wakud ideg ayen akka yettbeddilen s tazzla yeɛna tigemmi, idles ed tmagit. Ass-a deg wussan deg Tmurt n Yizwawen yuɣal yeṭṭixxir wayen akken ttuɣ d tuzzigt-is: iqennucen ed ufexxar. Sanda ma terriḍ ad tafeḍ kra n tlawin ǧǧant dayen tiwin n yideqqi seg lexla, ma d aṭas, ladɣa seg tesliyin timaynutin, ur ssinent ulama d amek i d-yettwakkas seg tmurt, neɣ amek ara herrsent afrur s uzdud. Ula deg umsiẓwer aneggaru n yiqennucen deg Ayt Smaɛel, i yettwassnen s yideqqi-yis ed yiqennucen-is, tella-d tegnit ad iẓer yiwen acḥal n tlawin i mazal ṭṭfent deg lɛada, bennunt teqqdent iqennucen. Ɣas ma ahat llant tid ur nebɣa ad ttekkint – acku ur bɣant ad fkent ayla-nsent ad t-xesrent, ad xesrent daɣen – maca seg umḍan ameẓyan n tlawin i yekkin, i ur nɛedda 13 deg tɣiwant merra, yezmer umdan ad iqis ad yektal d acu i d amḍiq i as-d-yeggran ass-a i tgemmi-ya tangawt (patrimoine matériel). Ɣur yiɛeggalen n Tdukkla Tadelsant Adrar n Fad yezmer ad yili waya yekka-d seg uḥbas n tfaska deg sin n yiseggasen yezrin, dɣa tiḥerrazin-a n tgemmi-ya tangawt deg Ayt Smaɛel ufant iman-nsent ur heggan amek iwata i tikkin. Maca ideqqi ur yettzemmil yiwet n temnaḍt kan, ma tbedreḍ-t-id ad tbedreḍ Tamurt n Yizwawen merra. Rnu ula d imsizwar neɣ d tifaskiwin n yiqennucen-a ur llant s waṭas, imi ayen izemren dɣa tura akka ad d-yas deg yimi: amsiẓwer n yiqennucen deg Ayt Smaɛel, Tafaska n ufexxar deg Mɛetqa. Aya ad d-yesbiyyen ugar amek simmal yettuqqa uqeddic n tgemmi-ya yettruḥu d asfel n tudert tatrart, ɣas ma yella nezmer ad neṭṭef deg tgemmi, deg nukni, ad nedder daɣen tudert tatrart.

<p style="text-align: right;"> Mhenni Xalifi 

  
 (Aḥric aneggaru)

 Aṭas i la yettmaggan daha ed dihin i ubaɣur n tmaziɣt deg yal aḥric. Nefren dɣa ad nessesten yiwen i iqeddcen deg usisleg 

 (doublage) n yisura igreɣlanen ɣer tezwawt. Wa d anaẓur n Racid Tiɣilt, ukud i d-newwi awal s telqey ɣef umaḍal-a n yisura ed usenfar n usaru « Troy ». Hatta tdiwennit. 

 Tella daɣen tmuffirt tettraǧu wid iḥemmlen tutlayt-nsen, imi dɣa tekkan deg usenfar-a aṭas n wudmawen. Awal ɣur-k…

 Asisleg usaru-yagi, nga-yas tiwizi umi dduklen ddeqs n yismawen mucaɛen yesfuktiyen idles-nneɣ. Ttekkin deg-s kra imeskaren d inaẓuren n ssinima d umezgun, icennayen, inaẓuren n tuklut, imedyazen, imyura, d kra inerdalen idelsanen.  Lḥasun nenced-d yakk imeddukal/timeddukal nessen, neɣ nufa i lmendad, ger wid/tid yesmeɣnisen, ger cwiṭ d waṭas, deg taɣult n yidles amaziɣ. Ad asen-nini merra tanemmirt yemmden imi yaɣ-d-ddan di llza, gren-d afus n tallelt deg usenfar-agi s wecrah imi ula d nutni tella-yasen teqbaylit deg wul. Iswi-nneɣ, d iswi-nsen(t) ula d nutni/nutenti. Tajmilt-nsen(t) d tameqqrant.

 Di tazwara yessefk ad ḥsun medden belli tuget inaẓuren-agi yettwasnen aṭas, i iqeblen ad ttekkin yid-neɣ, xas ma llan wid ur d iyi-nessin ara mliḥ, wa yessen yakan Ḥasan (Yousfi), wa yessen Ǧamal (Ait Iften) bu twuri timgerrezt, ẓran azal n leqdic-is (isura yeskaray ɣef yidles-nneɣ). Tin ɣer-s teɛǧeb-asen nezzeh tikti n twizi akk d teqbaylit  nesseqdec di tsuqqilt usaru-yagi “Tadyant n Ṭeṛwa”. Ur d wid/tid ileḥḥun s tjeɛɛal neɣ ɣef uɛebbuḍ am wezrem. Yerna ur ngi ara maḥyaf ger iwaziwen. Nessekki deg umahil-agi daɣen ula d kra inaẓuren i la d-yettnekkaren, ad farsen tagnit yid-neɣ iwakken ad yettwagerrez umahil. Atmaten/tiyessetmatin-agi i d-yuraren s wecrah n wul deg usisleg n usaru-yagi, usan(t)-d si yal tama. (Yal yiwen(t) ansi-t(tt), wa si lwilaya n Tizi, wa si Tubiret, wa si Bgayet…). Tessemlal-iten(t) twizi-yagi am wakken tesddukel tedyant n Ṭerwa iqerra n tgeldiwin n Grik merra mgal acengu yekksen fell-asen sser deg irebbi n Spart.  Ula d imeskaren usaru n Troy, ssekkin deg-s inaẓuren n ssinima agraɣlan (yal wa/ta, ansi-t(tt) : Marikan, Irland, Usṭrali, d Legliz). Ssekkren-t s ttawilat imeqqraḥanen yerna sḍeffren-as adellel annect ilat. 

 Asmi nwala tasuqqilt usaru-yagi, yuklalen a t-id-nernu s irebbi n teqbaylit, twenneɛ (ka n win/tin tt-yeẓran a ɣ-yessebɣes neɣ a ɣ-yessenmer seg wakken i sen(t)-teččur tiṭ twuri-nneɣ), ihi nenna-yas, imi akka, yessefk ula d nekkni ad as-ner tajmilt ifazen i tutlayt-nneɣ; ad as-nessemɣer ccan i usisleg-agi s twizi. Ma ngerrez-as tazibba, s yismawen n at ifassen d yilsawen yeccebbiḥen idles-nneɣ, ahat a ncebbeḥ yes-s taqbaylit ugar. Taqbaylit ma icebbeḥ-itt wayla-s, ad tecbeḥ yes-s tedfert-is, ad tt-ḥemmlen tarwa-s ugar iwakken ad tidir, ad tt-id-afen ineggura am akken i yaɣ-tt-id-ǧǧan imezwura. Meqqar ma nzux yes-s cenna… 

 Tella daɣ tayeḍ: Negra-d deg yiwet tizi yessanafen tikkwal abrid i webrid. Teqqel ssɛaya tugar llyan. Adrim d cciɛa n yir ssekka yella wanda ssufuɣen leɛqel i bab-is, sluɣuyen tamuɣli  almi yerra tiqit baḥwasu di kra n teswiɛin. Aql-aɣ deg yiwet tallit anida yeqqel leqdic n terbaɛt am ccɣel yettgallan di bab-is. Tadukli yessifsusen tilufa tuɣal amzun d taɛkkemt ẓẓayen. Mi ara nessiked ɣer deffir, ad naf dakken Taqbaylit werǧin telli d ugur yettɛekkiren tikli neɣ d taluft yettbexxisen widak-is. Seg zik tcebbeḥ s twizi akk d tcemlit. Matter i tcerreh teqbaylit s warraw-is d yessi-s mi ara ten-tezdi tegmat neɣ mi ara temlil tasa d way turew. Zik, qqaren-aɣ-d: “Kra n win/ayen iwumi zzin, nɣan-t/rnant”. Tura, simmal ɛemmal, yal wa aqerruy-is di tcacit-is neɣ awi-d kan ad yaker taqejjirt, ad yessenser iman-is amzun di lqaɛa i ttrusunt tyitwin icaɛen deg-s… Ihi, am akken t-id-nniɣ yakan, nenna-yas, nekk d Ǧamel akk d Ḥasan d yemddukal n westidyu “Nova films», ad yelhu mliḥ usenfar-agi limmer ad as-nezzi d tarbaɛt iwaziwen s yemeddukal/timeddukal yessnen azal n twizi. Ma nessaweḍ iwsi-yagi ɣer tiɣilt, ahat aṭas ara d-yuɣal wul ɣer tcemlit d wayen yettgerrizen s tdukli. Nessaram targit ad teffeɣ. Lḥasun ma yelha uqeddic-agi, nneɣ merra; acku taqbaylit ur telli d taɛezzult n yiwen. 

 Imi amahil ur d win isehlen, meslay-aneɣ ɣef wansi i d-tettɛeddayem merra akken ad yaweḍ usaru ɣer tuffɣa. 

 Asentel-agi, ɣezzif umecwar-is yerna  mmeslayeɣ-d fell-as yakan geddac n tikal, snefliɣ-t-id di kra n yeɣmisen. Ma ulac uɣilif, fiḥel ma ssugteɣ-d awal daɣen. Win iran ad yegzu amek d wansi i s-nttekk i usisleg usaru seg tazwara alamma yessufeɣ-it-id umaẓrag d isidiyen, yezmer ad yedlu, di “Internet», ɣer tansiwin-agi ukessar abaɛda di tiririt-iw ɣef westeqqsi wis 3 di tdawennit i d-yeffɣen deg usebter wis 13 n weɣmis “Reporters” ass n 09/02/2013. Azwel n umagrad: “ Notre langue est capable d’accéder à la culture universelle” deg tansa-yagi: 

 http://fr.calameo.com/read/00078188439610570ae0d

 Wissen ma temlalem-d uguren deg wayen yerzan allalen neɣ d tadrimt ?

 Ur cukkeɣ ara ad tafeḍ di tmurt-nneɣ imeskaren (yettmeɣnisen ɣef yidles) ur d-nettemlili ara uguren, ladɣa wigi akka i d-tbedreḍ. A wi yufan ad ttemɛanaden ula d “at wedrim” ɣer twizi, (am tagi i s-nesker i “Tedyant n Ṭerwa”) iwakken ad allen inaẓuren d yimyura neɣ imeskaren yakk yesnernayen idles amaziɣ. Wanag wid/tid terza taluft, am tuget n yemḍebbren n yedles n tmurt, fiḥel ma nenna. Ladɣa segmi akka yuder wallaɣ s aɛebbuḍ. Ma nzuṭ, ma nxuṭ! “Amzun ɣur xwal-nsen i yekkat ṭṭbel” neɣ “ amzun d At Ɛli i d-yewwin tislit”…

  Nessaram ahat ad ilin kra iɛerḍiyen ara d-iwalin imeskaren n yidles s umata xersum s yiwet tiṭ. Ma yella kra n “sponsor” neɣ imerkantiyen i izemmren ad aɣ-d-ɛiwnen cwiṭ iwakken ad nesssiweḍ ad t-id-nessufeɣ usaru-yagi akken iwata, ur nettagi ara. Awi-d ukan ad t-walin medden s wudem icebḥen tuklal tmaziɣt.  Neɣ ma ulac, “akken yella wass, ad t-yesk umeksa”. Tabeɛ nennum. 

 Racid Tiɣilt, ur tmaleḍ kan i lecɣal-a n yisura, imi d amedyaz, d amsuneɣ i telliḍ daɣen, amek ttilint akk tẓuriwin-a akked-ik? 

 Mi tenniḍ, ǧǧiɣ asunneɣ acku aṭas n temsal I yi-ceɣben abaɛda segmi walaɣ tutlayt-nneɣ tra-yas i yal win/tin i izemmren ad as-d-yernu kra n wayen ara s-yessinfen aḥemmal yessengaren tutlayin ttaǧǧan imawlan-nsent am wulli yeǧǧa umeksa i wuccen ma ad s-tent-ikes. Taggara-yagi, ḥulfaɣ d yiman-iw am win d-yeffɛefɛen si yir targit. Nniɣ-as, akken s-qqaren at uyiɛeddan: “Aɛekkaz d-yewwten s axxam, awer d aɣ-yezgel!” Acku ma neǧǧa tutlay-nneɣ, amzun neǧǧa tanaslit neɣ negzem ɣef cceḥ iẓuran seg d-nefruri. Ma teḍra-d akken dɣa, ugadeɣ ur nettban d acu-yaɣ. “A lhejna n win yennejlan, asmi i s-nnan wi k-ilan?” yeqqel am lmal agugam ula ansi ad s-yekk wawal.

 Yenna-yas umedyaz, Lewnis A.M. “Si yal lǧiha nettwet, ayen ufiɣ ad wwteɣ yes-s”. Ihi, am kra n win/tin yečča wul-is, tewwi-yi-d ula d nekk ad ɛerḍeɣ tijja-w; ad aruɣ ayen umi d-cfiɣ, ad geɣ ayen ssneɣ akken zemmreɣ s wayen ufiɣ i lmendad. 

 Ger isenfar umi kkreɣ, yella yiwen umud n tullisin, wayeḍ n tmedyazt yebḍan ɣef sin yeḥricen; amezwaru, deg-s azal n 50 isefra. Aḥric wis sin, d asegzawal neɣ d tamawalt i usegzi n wawalen akk d kra n tenfaliyin-nni sqedceɣ deg isefra, imi ddeqs seg-sen ur zgin ara di tmeslayt n yal ass. 

 Ɣur-i daɣen kra imuhal, am tsuqqilt n isura (documentaires) yesker wemddakel Djamel Ait Iften. Gar-asen wid yezrin yakan am “Tiɛwinin” akk d “Usensi n Weẓru n Ṭṭhur”. Llant daɣen kra n tektiwin yeggunin amnar am tin i yi-d-yessumer “wayaw-iw” amyaru amedyaz Sɛid At Mɛemmar ukud qedceɣ yakan kra n tmucuha n watmaten Grimm i d-yerra si talmanit ɣer teqbaylit n Muḥya. Tikta-yagi, ahat a d-nemmeslay fell-asent asmi ara d-yas wass-nsent. 

 Lḥasun mačči d yiwet! Yenna-yas Ssi Funi i Ssi Nistri di tmezgunt-nni n Muḥya: “Tayerza, kerzeɣ akk tamurt; ssaba a sidi wissen?”  Tikkwal, seg waken ugten yigran ideg la meggreɣ yakk d inurar ideg sserwateɣ, ugadeɣ ur ssawaḍeɣ ara yal tirni ɣer talast-is neɣ ur ferrunt ara tirac ssarmeɣ. Tikkwal tḍerru yid-i am tgeswaḥt-nni iɣef d-yeqqim wawal: “Azeṭṭa yegren tettu-t, wayeḍ teṭṭef-as tasegrut”.

 Terriḍ tajmilt s tɣara tucbiḥt i umeɣnas n tmaziɣt Ferḥat At Muḥend, fell-as talwit. Awal ɣef urgaz ed wunuɣ i as-tbuddeḍ. 

 Ferḥat At Muḥend, iɣsan-is di talwit, d ameɣnas n yidles akk d tugdut yerna cenna. Ur ṭṭuqqten ara yergazen am netta yekkaten ɣef teqbaylit s tsertit war ma yettu tutlayt-is am waken i sen-teḍra i tuget n warrac n 80. D aselmad n tmaziɣt yesɣarayen seg wul mačči ɣef weɣrum s yettnuz wedrum. D aɛebbaj n tira yettarun am tala yettfin deg iɣurar. D bu imru qeṭṭiɛen igezzmen awal yessiffif seg ukerfa n tutlayin n wiyaḍ. Ɣur-s, taqbaylit mačči d aqemmuc kan, d tigawt neɣ d lefɛayel. Ula mi t-yekref waṭṭan-nni amcum i t-yewwin s anda a naweḍ, ur s-yebri ara i ṭṭbel deg waman. Yezga yettwanas-aɣ di facebook s imagraden d-yettaru. Usmeɣ s tebɣest d as-fkan. 

 Di Lɛid-nni iɛeddan, mmektaɣ-d tawacult-is. Ɣlin-iyi-d imeṭṭawen am akken ten-ruɣ asmi yenṭel. Ad d-yazen Rebbi ssber i widak-is akk d wid/tid merra i t-iḥemmlen. 

 Ferḥat, xas ulac-it gar-aneɣ ass-a, yeǧǧa-d isem-is d azedgan, am tgejdit ur nrekku, ama ger ijerriḍen yura ama deg tizza umeɣnes ɣef yidles-nneɣ akk d tugdut.

 Tegra-d deg wunuɣ s-buddeɣ i gma-tneɣ Ferḥat At Muḥend, ad iniɣ yuklal ugar. Dɣa ma yella wamek, riɣ ad as-rreɣ tajmilt s tukkist usefru-yagi i d as-iɛeǧben nezzeh asmi i sen-rra tajmilt i wemddakel-nneɣ Lǧilali At Welḥaǧ deg Wegni n teslent (taddart n Dda Qasi Ibudraren); ula d nutni, iɣsan-nsen di talwit:

 Tukkist seg usefru: “TAJMILT I UMEƔNAS”

 Talwit fell-awen a d-testeqsi

 Xas am ubeḥri i d-yeffalen

 Tiyersi icudden ar d-tefsi

 Asirem iteg-d ifadden

 D imru-w ay rriɣ d iẓḍi

 Yellem-aɣ-d awal d ifyiren

 Mi ssulin i usefru tiddi

 Ad t-nettel ad idel yis-sen

 A wi iḍallen ɣer ddaw Wegni

 Ad yerzu ɣef wid yemmuten

 Ad ten-id-yenced d tirni

 Ad d-asen akk yiwen yiwen

 Ad asen-igerrez imensi

 Ad cerhen akk wudmawen

 Ad yeṛwu yid-sen iɣimi

 Ad d-nesmekti wid yeddren

 Wid yeddren deg wesmekti

 Iseɣ-nsen deg yilsawen

 Ɣas akka xsin am yetri

 Teqqim-aɣ-d tafat-nsen

 Isem-nsen yeggar-d imɣi

 Udem-nsen ha-t ger wallen

 Nettader-iten-id s nnhati

 Mi nxaq a nerzef ɣur-sen

 Ttakin-d deg wesmekti

 Wid nemḍel amzun ṭṭṣen

 Deg uẓekka ddurin tiɣli

 Iṭij d asigna i t-yeffren

 …

 Ttxil-wet ssurfet-iyi

 Ma ur d-bdireɣ ara ismawen

 Xas ulac-iten dagi

 Ṭṭfen tasga deg ulawen

 Win yemmuten a t-yerḥem Rebbi

 Yal yiwen swayes yumen

 Yazen-d ṣṣbeṛ i tdukli

 Awer yekkes ayen ẓrant wallen

 D ul-iw i d-yegren tiɣri

 I watmaten-iw a tt-refden

 Awal a s-bruɣ dagi

 Sima ara yaweḍ ɣur-sen.

 Tanemmirt mi tqebleḍ asqerdec, d acu i d awal-ik n usekker?

 Di tazwara ad ak-iniɣ tanemmirt ula i kečč imi yi-d-tefkiḍ tagnit s yesteqqsiyen-agi i yi-d-yeldin daɣen tawwurt n Weɣmis imaziɣen. 

 Tin ɣer-s, ssarameɣ ad ftin imeɣriyen n tmaziɣt d ad ttaɣen idlisen, isidiyen d wayen akk ɣef ttɛettiben inaẓuren d imeskaren iqeddcen ɣef yidles-nneɣ…

 A wi yeddren a nwali isura yecban Troy ad ttwaskren s tmaziɣt anda ara nẓer Yugurten deg wadeg n Acil, neɣ Masinisa deg wadeg n Ulis…

 Yenna-yas umedyaz Ben M. “Tezreɛ, d ad temɣi!”

 Ǧǧiɣ-awen talwit akk d tayri d usirem yessibninen tudert.

<p style="text-align: right;">Yesteqsa-t: Mhenni Xalifi

  
 Aɛmer-u-yidir d lamin n yiwet n taddart deg tmurt n Leqbayel. Ulac win isewqen ɣef taddart-is am netta. Fernen-t imezdaɣ d aqerru ɣef taddart-is acḥal n yiseggasen. Aɛmer-u-yidir d yiwen ur nettcuḥu ara di lweqt-is. Yeqqar:‘‘lecɣel n taddart zwaren akk lecɣel’’. Anda i as-d-ssawlen, iruḥ d amezwaru. Ɣef waya, ttqadaren-t u ḥemlen-t medden aṭas. Yiwet n tikkelt, ikcem-d deg yiḍ s axxam, ieeṭṭel di tejmaet, ṭṭfen-t lecɣel n taddart. Yufa-d mmi-s n mmi-s uread igen, yenna-as-id: leeslama a jeddi, tεeṭṭleḍ aṭas ass-agi! Acu-t i txeddmeḍ akk di tejmaet? Yenna-as jeddi-s: a mmi iṭṭef-iyi cɣel n taddart, yak nekk d lamin! D imsewwaq n taddart. Lecɣel n taddart zwaren akk lecɣel. Nekk d ṭemman i yi-ttḥamin, nettsewwiq ɣef taddart: nettḥarab ɣef nnif n yimezdaɣ, wa ur iḥeqqar wayeḍ, wa ur ittaweḍ wayeḍ. Nferru uguren d-ttemlilin imezdaɣ, nteddu deg ubrid n lḥaq, ntekkes lbaṭel… Aqcic: amek tferrum taluft gar sin n yimdanen ilhan a jeddi? Lamin: a mmi ma lhan di sin ur d-ttruḥen ara ɣer tejmaεt. Taluft nsen ur d-tettaweḍ ara ɣer-neɣ, ur tt-nettissin ara, ferrun-tt i yiman-nsen weḥd-nsen.Wa ad yeǧǧ cwiṭ i wayeḍ dɣa ad tt-frun. Aqcic: a jeddi i mi ara yili yiwen ilha wayeḍ dirr-it! Lamin: a mmi, tamezwarut, nessawal-asen-d ɣer tejmaet i sin yid-sen. Nessel-asen, yal yiwen ad d-yini amek teḍra tedyant illan gar-as d uxṣim-is. Ssyin win iḍelmen ad t-nsenṭaq ɣef ccada. Nessenqas cwiṭ i win iḍelmen nrennu-t i win-a nniḍen, dɣa ttasen-d swaswa, mtawan ɣef ṛṛay n tejmaet. Ttaken lwaεda di tejmaɛt, Ccix ittak-asen lfattiḥa, ssyin ttuɣalen s axxam ferḥen di sin yid-sen imi tefra tedyant-nsen mebla ma yeɣli-d weeḍur wala tugra-d lexsara gar-asen. Aqcic: a jeddi, i mi ara n-ruḥen sin n yimdanen dir-iten i sin? Lamin: a mmi, dɣa d ayen i yi-isεeṭṭlen ar tura ass-agi! 

<p style="text-align: right;"> Ramdane LASHEB 

  
 Baylache d anaẓur yellan di tllalit deg umenzu n unbir deg useggas 1983 di tɣiwant Ukeffadu yeṭṭafaren tawilayt n Bgayet, assag-is n tidet «Ԑbalac yazid» seg twacult n yinaẓuren anda yella bab-as Yidir Akfadu d netta i as-imuden taselfast-a B «Baylache» . Seg imi yella d amecṭuḥ ira ad d-yurar ɣef wallalen uẓawan , dɣa asmi yesεa deg uwtay-is 09 n yiseggasen din i yebda taẓuri ,yekcem ɣer talilt (chorale) di lakul anda yeqqar, yella daɣen deg ugraw «Inuẓar»anda yella mass Redwan Yazid , syin iḥulfa iman-is yezmer ad yecnu ɣur-s ssut yettaken taneffut i wul ,yelmmed ɣer bab-as amek ad d-yawi asentel akken ad yaleɣ usefru d userkeb uẓawan, deg useggas 1997 yecna d bab-as deg tezlit «imusnawen». ula di lakul yeẓwer anda deg useggas 2002 yewwi-d agerdas n usaḍuf di tesdawit, snitra ur tt-yeǧǧi , yegna yal aceqqiq n uẓawan , yelmmed amek ara yurar ɣef wallalen anda yella d amsiwen «musicien «i ddeqs n yinaẓuren imi yekkat akken iwata di lawan-nni gar-asen «Lwiza, Idurar, tarbaεt Akfadu ,Farid Brayek ….., syin deg useggas 2007 deg udebsi n bab-as «Tidyanin n wul» id-yexdem tizlit-is tamezwarut «d lawan ad ruḥeɣ» s yes i yettwasen , yes i yexdem aɣray i tẓuri-is .Deg useggas 2008 yessekles adebsi-ines «Abrid ur d-ttuɣaleɣ» , ikemmel tazrat n tisemsawit d usekles anda deg 2011 yerna-d wayeḍ «ḥesbeɣ-tt innu» anda id-yufrar yeṭṭef annar, icennu di tfaskiwin , irmad idelsanen, tijmilin anda yella d amaha i yal tadrut , yella di tfaska n tezlit taqbaylit di yal aseggas , tafska tis n 50 n yiseggasen n tmunent deg useggas 2012 , macci anager taẓuri ula deg yidles amatu, anda yeṭṭef tidukla n tɣiwant , yella d aselmad n uẓawan deg uxxam n yilemziyen ukeffadu acku yewwi-d agerdas n uẓawan deg Lezzayer tamanaɣt «A.N.S.M anda yemlal d mass Kwider Bouzayen. Amahil asaḍar yekcem deg-s anda deg 2013 yessufeɣ-d wayeḍ «Taqbaylit-nneɣ», anda i as-yerra tajmilt i tmeṭtut taqbaylit , nwala-t acḥal n tikkal di tesgilin n tiliẓri taɣelnawt, ugten yisuhar yesεa» deg uḍebsi-a llant deg-s 08 n tezlatin gar-asent «lexyuḍ-im»anda is-yesserkeb tagrart , dɣa teṭṭef» azwil amenzu di BERBER TV , aneggaru deg 2015 win yefka azwel «ibeddel usirem»deg-s llant tezlatin icebḥen ad d-nebder «imawlan-is , urar…. , tura yebda leqdic-nniḍen anda ara yeg tigrarn i tezlatin yecna «clip vidéo DVD»ɣur-s 08 n tegrarin gar-asent «Lexyuḍ-m , zzerb i tmuɣli-m, udem ajdid , imawlan-iw….d tiyaḍ , anda ara tili tfarest deg waggur-a id-yuẓẓan ɣer umnar «Mayyu»ɣur-s amaynut anda yesεa deg waggur n Meɣres-a ttiεad , ad yili deg Yiɣzer Ameqqarn deg wass agreɣlan n tmeṭṭut , di tfaska uderyis di Tifra anda ara as-tuɣal tejmilt i bab-as «Yidir Akfadu» , daɣen di tejmilt n tnaẓurt Crifan n Uqbu deg Sidi Ԑic ….aḍebsi amaynut deg useggas id-iteddun 2017 anda ara yili uɣnib amaynut di ccna d yisental yecban timetti , tayri , …..

 Baylache d iziɣer n tẓuri di tmurt n Leqbayel , d tawrikt yesεan azal , ccna-s d tinafusin n tayri i yettawin ɣer thuski n tudert umaray , tamedyazt-is d aɣbalu n tmussni , d izuray yefren di tsenduqt n tayri , tasemmunt-is d snitra n lexyuḍ id-yettaken tizmilin n cbaḥa i yellan si temḍḍirt-is.

<p style="text-align: right;"> Azedine Abdous 

  
 Ddurt yezrin i teɣli yiwet gar tgejda n ccna n teqbaylit, wagi d acennay ameqqran Azerzur. Ilul Mouhand Bouzerzour, isem-is aḥeqqani, deg useggas 1945 di Sedduq Ufella tama n Bgayet. Yeǧǧa-d 05 n yiḍebsiyen i yellan d agerruj meqqren deg umezruy n tẓuri n teqbaylit. Aḍebsi amezwaru, yesuffeɣ-it-id deg useggas n 1989, yefka-as azwel “ Tamɛayt i d-yeḥka Baba”, syin “Ddu, Ddu deg useggas1995, “Ziruru netta d yelli-s lwiza, 1999, “Ulac snat, 2008, ma d aneggaru iwumi isemma “Tidet”, yeffeɣ-d 2015. S kra n win i as-yeslan, yewhem u yesteqsay: amek s uẓawan am wa akked d imeslayen am wigi, ur yewwiḍ ara ucennay-a ad yettwassen berra n tmurt-is? Deg tilawt, Aẓerzur yexdem taẓuri i teqbaylit ,mačči i cciɛa d yidrimen yakan. Ad d-nesmekti yella unaẓur d aselmad n tefransist; yettrebbi tisutwin , yettleqqim tamussni , yezzuzen s snitra-s ula d leḥyud n uɣerbaz i deg yesselmad. Ixleq-d tirebuyaɛ n ccna n teqbaylit deg uɣerbaz akked d taddart-is deg lawan-nni n leḥris, asmi akken yegdel wawal n teqbaylit deg uɣerbaz. Mačči yiwen n usentel neɣ sin i ɣef yecna: tilelli , tayri , tamaziɣt, tugdut , tṛad n timunent n Lezzayer…atg. Iimeslayen-is, kkaten ɣer wul.

 <em> Tamɛayt i d-yeḥka Baba,  </em>

 <em> yebda-tt-id s yimeṭṭawen  </em>

 <em> Tajnant deg yiwet n lɣaba  </em>

 <em> asmi akken ur tt-yerkiḍ yiwen  </em>

 <em> Kul rbaḥ deg-s yella,  </em>

 <em> kul lxir deg-s yella  </em>

 <em> s kra yellan d ismawen  </em>

 <em> s kra kra dekren yilsawen…atg  </em>

 <em> yiwen was, ihub-d usigna  </em>

 <em> afus yuli d asawen…  </em>

 <em> di lqaɛa tewwet rriba…  </em>

 <em> Tamɛayt i d-yḥhka Baba  </em>

 <em> Tfuk s yimeṭṭawen… </em>

 Xas akka yemmut ucennay Mouhand Bouzerzour, maca tamedyazt -is d uẓawan-is, ad yecfu fell-asen umezruy n tmedyazet d ccna n teqbaylit, ad qqimen d aɣbalu i tsutwin n uzekka.

  B. Benhamouche 

  
 Tettidir ussan-a ineggura taddart n la Crête-Rouge neɣ Tawrirt tazeggaɣt deg tɣiwant n Leɛǧiba yiwet n teswiɛt qessiḥen anda ixusṣen waman n tissit. D ayen yeǧǧan imezdaɣ-is ad refden yiwet n ucekti ɣer yimḍebbren ɛlayen n tmurt, imi deg yiwet n tebrat i yuran i uneɣlaf amenzu Abdelmalek Sellal ssutren deg-s ad d-yefk yiwen n lamer i usiweḍ n waman n ubaraǧ n Tilesdit ɣer taddart-a. Iwulem ad d-nesmekti dakken lɣiḍ n yimezdaɣ-a iban-d mi akken bdan waman ttxaṣṣan yal tikkelt almi wwḍen ttasen-d tikkelt deg xemsa n wussan. Taluft yernan reffu deg yimdanen mi akken tiwilayin tiǧiratin akked temnaḍin nniḍen sfaydant seg waman-a ḥala taddart-a xas akken tebɛed kan seg ubaraǧ-a s wazal n yiwen n ukilumitr. «D ayen ur nessaweḍ ara ad t-nefhem, imi wid ibeɛden wwḍen-ten waman seg Tlesdit, nekni yellan ɣef rrif-is yenɣa-aɣ fad.” I d-yenna Abdelghani.B, yiwen seg yiɛeggalen n tesqamut i yettwabedden ɣef ddemma n unadi n tifrat n u$qbel-a n waman. 

 Ɣef leḥsab n yisallen i aɣ-d-yewwḍen, taggara n yimalas yezrin yerza-d yimḍebber n Dayra n Beclul akked uselway n tɣiwant n Leɛǧiba ɣer taddart-a anda walan dakken lbir i d-yettakken aman n tissit yezder s waṭas ayen i t-yeǧǧan ur d-yessalay ara alamma ɛeddan kra n wussan iwakken ad d-yeččar. D ayen i yeǧǧan taddart-a ur tsess ara yal ass. 

 Ɣer taggara, ɣef leḥsab n yimeslayen n yimezdaɣ n Tewrirt Tazeggaɣt, “asiweḍ n waman seg ubaraǧ yettuḥettem ass-a, ur nezmir ad nerǧu nnig n waya, imi d awezɣi yiwen n lbir yecban wa ad yessiweḍ ad yessew azal n 2500 n yimezdaɣ. Rnu, ur d-nessuter ara lmuḥal, nebɣa kan ad nili am nekni am medden.”

<p style="text-align: right;"> Smail. M 

  
 Akud yettɛedday, ileḥḥu ur iḥebbes. Yal tikkelt d anwa lawan i d-yessiwiḍ, yettili deg tudert n umdan akken ad yezri, yettak tagnit i kra-nniḍen ad d-yelḥeq, ad yesɛu nnuba-s gar wiyaḍ. Dɣa, skud aql-aɣ deg tsemhuyt n umwan, taswiɛt ideg ttewriɣen wafriwen n ṭṭjur, simmal tettqarab-d tegrest i ineqqen ḥamu, i d-igellun s teqseḥ n usemmiḍ. Am yal aseggas ihi, am yakk lɣaci n tuddar-nniḍen, imezdaɣ n taddart n Ayt Smaɛel, bdan ttheggin i unneqlab n waddad n tegnawt i ara yilin deg wayyur n duǧember i d-iteddun. Imi qrib ad d-tekcem ccetwa, xeddmen seg tura leḥsabat i yiman-nsen, ttnadin war araǧu d uɛeṭṭel swayes ara zemren ad ɣelben tuɛert n usemmiḍ. Amek iban lḥal, mačči d yiwen n ttawil i yellan akken ad tecɛel tmes deg yixxamen-nsen, acku ifurnuyen yal wa s usenf-is, yal wa s wacu i d-yekkat s ḥamu. Ma yehwa-asen, ad ceɛlen s lmaẓuṭ, lgaz, trisiti akked yisɣaren, maca nutni seg ukuẓ-a n wagnayen, tuget seg-sen, fernen ad sserɣen isɣaren. Ayen i ten-yeǧǧan ad ḍefren agna-a, yekka-d seg waṭas n tmentilin. Ma nemmeslay-d fell-asent, ad d-nebder leɣla n lmaẓuṭ i irennun ssuma, yettzid seg useggas ɣer wayeḍ. Lqella n laman i yettilin deg yifurnuyen n lgaz, imi zgan dima snernayen-d tugdi ɣef wayen i izemren ad yeḍru, ad d-yessegri nndama. Ur ntettu, daɣen, ḥamu n yifurnuyen i ijebbden, i tetten xilla n trisiti, lameɛna ur ttqenniɛen wid i ten-ikesben amek ilaq. D annect-a i iqeddmen imezdaɣ n Ayt Smaɛel d kra seg wid i ten-iqerben, qeblen leɛtab n uzdam d ujmeɛ n yisɣaren seg tẓegwa n temnaḍt-nsen. Smenyifen tiɣin n yikumyan n yiqejmuren, wala ma ssuffɣen adrim-nsen deg ttawilat-nniḍen. 

<p style="text-align: right;"> Kaisa Khalifi 

<div style="text-align: right;"> 
  
  Aɣmis n Yimaziɣen: S uselmed n tsengama (la physique), ɣer uselmed n tamziɣt, sakin ɣer leqdic fell-as? 

 Malek Houd : Ala, send akk amahil ama deg Arzyu (Wehran) deg useggas 1977 neɣ deg tesnawit Ḥefsa d tin Debbiḥ Crif n Uqbu anda i seɣreɣ tasengama seg 1978 ar 1983, ttwaḥebseɣ deg yimxeddim ɣef yirmad-iw ɣef tmaziɣt, lliɣ yakan qedceɣ deg yedra n tmaziɣt segmi lliɣ d anelmad ama deg Tezmalt ama deg Bumerdas.

  S usmedyez tuɣaleḍ ɣer usizreg n yidlisen?  

 Kra n win yettarun ama d tamedyazt, ama d tullisin neɣ d iḍrisen, yettnadi amek ara d-yeffeɣ wayen yura akken medden ad ḥsun azal n tira-s neɣ ɣef wacu yettaru… D tamiwin i as-d-yettuɣalen ara t-yerren ad yaru ugar n waya. Akka i tetteddu tsekla deg ddunit akken ma tella, ladɣa mi d-rnan akka wallalen atraren n teywalt. 

  Amek armi tessawḍeḍ ad tedduḍ deg ubrid n Yusef U Qasi d Sidi Qala? 

 Yusef u Qasi, Sidi Qala, Si Muḥend u Mḥend, Muḥend Saɛid Amlikec, ma nebder-d kan wigi, d tiqucac n tmedyazt taqbaylit deg tallit-nsen. Qarren-d: “lmeḥna tettrebbi-d irgazen”. Nekk zemreɣ ad beddleɣ i tenfalit-a, ad as-iniɣ: “lḥif, miḥyaf, tamuḥeqranit, ajujru, ankar n wayeḍ, tifuhrit… ttrebbin-d imedyazen” . Asefru yettḥuddu, yeggar leɛnaya, yessiɣzif tudert i tutlayt yettarra-tt tettidir ur tettmettat. Ahat d ayagi akk i d-isnedhen ul-iw d wallaɣ-iw ad ssefrun, ad d-inin ayen i ten-iqerḥen.

  Amek i d-yettili ufran n yisefra deg tesqqamut n uktazal, imi kečč d aεeggal deg-s? 

 Limer terbiḥeḍ ay ul, asefru, ur d-tewwi ara ad t-nektazel. Σeddi kečč ktazel afrayen n umdan imi asefru ittlal-d seg yiḥulfan n umedyaz, maca afran nessebdad-it ɣef kra n tulmisin (critères), am tugniwin deg usefru, asentel ma d amaynut, talɣa n usefru, asiwel-ines, aqader n yilugan n tira n tmaziɣt akken imedyazen ad issinen amek ara arun tutlayt-nsen taqbaylit…atg. Akken bɣun ffɣen-d yigemmaḍ n temssizzelt n tmedyazt, ttilin yimedyazen ur ten-yettaɛǧab ara lḥal yis-sen. Wa d azref-nsen acku lufan d yiwet n tesqqamut-nniḍen i yellan, tezmer ad d-tfek igemmaḍ-nniḍen yemgarraden ɣef yimezwura, ad ilin diɣen wid ara iɣaḍ lḥal, meɛna akka, ɣef waya i d-zwareɣ awal: asefru ur yettwaktazal ara. 

  Si tmedyazt ɣer tmacahut, syin ɣer tullisin, acuɣer ala ungal?  

 Seg tkeddart ɣer tayeḍ, cwiṭ cwiṭ kan. Akka i d tikli n win yettarun. Nekk zwareɣ seg tmedyazt d tmucuha, ddeqs i qqimeɣ akken ad uɣaleɣ ɣer tira n tullisin (11 n tullisin). Ma d ungal asmi ara d-yesṭebṭeb tawwurt-iw, ad as-tt-id-ldiɣ i sin n lelwaḥ ɣas ma qrib i d-ilul deg tullist tamezwarut “Terẓeg n tament” dɣa d tagi, tessaweḍ azal n 60 n yisbetren, lufan i tt-smeɣreɣ tezmer ad d-teffeɣ d ungal. Meɛna, ad nessuter kan deg ugellid ameqqran, ad isseɣzef tudert, ayen-nniḍen yeshel.

  Acuɣer d izwal-agi i textareḍ i yidlisen-ik? 

 Azwel n ummud amezwaru “ Timsirin n yiḍ” d amaẓrag n teẓrigin TIRA n Bgayet, diɣ d ameɣnas aqdim, d amaru s tmaziɣt i as-t-yefkan mi i yi-d-icawer. Ufiɣ-t d yiwen n wawal yezdin akk tullisin yellan deg udlis-nni. Ma d ammud wis sin i d-yeffɣen dima deg tesrigin Tira deg 2016, ma ɛerḍeɣ ad d-sfehmeɣ amek i as-fkiɣ azwel-a “ Terẓeg n tament” diɣ d azwel n ummud akken ma yella, am wakken d leqraya ara d-ɣreɣ tullist-a i yimeɣriyen, ihi ad ten-ǧǧeɣ kan ad tt-ɣren i yiman-nsen, ad faqqen ayɣer d azwel-a i ferneɣ i tullist-a.

  I di tsuqqilt tezwareḍ deg medden, teğğiḍ iman-ik? 

 Nekk ad ssuqqleɣ ayen uran wiyiḍ ladɣa s tutlayt tafransist, ma d ayen uriɣ ha-t-an deg umraḥ azayez, win yebɣan ad yerr tira-w ama ɣer tefransist, ama ɣer taɛrabt, ama ɣer teglizit neɣ tayeḍ, ha-tt-an sdat-s.

  Amek armi kraḍ n yidlisen s tewsatin n tsekla yemxalafen? 

 Nekk, d tamedyazt i yi-yeččuren tiṭ imi ɣas yiwen n ummud kan n tmedyazt i d-yeffɣen, win iwumi fkiɣ azwel “Asirem yessaramen”, llan 4 nniḍen rsen deg tesga ttrajun assizreg. Ḥemmleɣ diɣen ad aruɣ iḍrisen imecṭaḥ i nessexdam d isulal n tɣuri deg uɣerbaz deg yiseggasen n 90 imi mazal ur llin ara yidlisen n tɣuri n tmaziɣt imiren-nni. Ɣef wayagi i yeshel fell-i ad ɛeddiɣ ɣer tira n tullisin. Ma d ayen yerzan tasuqqilt, nessen cwiṭ tutlayt tafransist, dɣa zemreɣ ad d-rreɣ asefru seg tefransist ɣer teqbaylit, akken i xedmeɣ d tmedyezt n Jean de la Fontaine, Lamartine, Smail Ait Djaffar d wiyaḍ.

  Acimi tεeṭleḍ deg usizreg n yidlisen-ik imaynuten, imi tenniḍ yakkan belli wejden? 

 Nniɣ-d deg tazwara, ɣur-i kra n yidlisen heggan i teẓrigt, maca qqimen deg teɣmert wissen ar melmi. Uguren n tezrigin ar tura ur frin ara. Zik, drus maḍi n yidlisen i d-iteffɣen, tura ddeqs i yellan, acu kan ilaq aṭas n tedrimt i ussufeɣ-nsen. Imazragen ttmmagaren-d ula d nutni uguren imeqqranen, amezwaru deg-sen: ulac aṭas n yimeɣriyen n tmaziɣt. Tamentilt n waya, drus aya i tekcem tutlayt-nneɣ s aɣerbaz. Ahat sya ɣer sdat ad ggten.

  D acu i d rray-ik ɣef tmedyazt s umata u ɣef tmedyazt taqbaylit? 

 Qqaren tamedyazt d nettat i d tameɣbunt deg tewsatin n tsekla, anda-nniḍen ayagi d tidet, maca deg tmurt n Leqbayel ɣur-s azal d ameqqran ɣef waya ahat deg yal taddart nettaf aṭas n wid yettarun tamedyezt, nettwali-ten deg tfaskiwin n At Jennad, deg Udrar n Fad, deg Uqbu, ttasen-d ttekksen-d ɣef wul-nsen. Tamedyazt taqbaylit akka tura tufa iman-is, ma d tizlit yeɣlin deg sshala, teɣḍel tizlit ibedden ɣef uḍris n tmedyazt tuntimt, tin yessulin tanegmit tamagant s igenni deg yiseggasen 1970 d 1980. Llan yimedyazen imecṭaḥ, ttawin-d amaynut deg wawal-nsen, snulfuyen-d talɣiwin n tmedyezt meɛna aṭas deg-sen ur ttwassnen ara, ttrajun ass-nsen. Ma nuɣal-d ɣer tsekla d tultayt n tmaziɣt.

  Amek tḥulfaḍ i yiman-ik, asmi i ak-tuɣal tejmilt deg Uqbu? 

 Ad snemmreɣ aṭas aṭas iɛeggalen merra n tiddukla Itri Adelsan n Uqbu i iyi-fernen gar kra n yimedyazen akken ad iyi-rren tajmilt. Ala lferḥ ara yefreḥ win iwimi ara d-teḍru temsalt am tagi iɣef ur yebni ara.

  D acu tessewjaḍeḍ ɣer sdat? 

 Ɣur-i akka tura 4 n yimmuden n tmedyezt urɛad i d-ffiɣen, ad ɛerḍeɣ ad d-ssufɣeɣ yiwen yiwen mi waεeɣ. Ma d ungal yettezzi deg uqerruy.

  Awal-ik n taggara? 

 Ad ak-snemmreɣ kečč akked yimeɣriyen n Uɣmis n Yimaziɣen n “La Dépêche de Kabylie”. ad as-iniɣ i ugdud amaziɣ: “Ala nekkni i tesɛa tmaziɣt…”

<p style="text-align: right;"> Yesteqsa-t Adaoun Abdelghani 

  
 Ttettwaxeleq-d tdukli-a, ass n 03 deg yunyu deg usuggas yezrin. Sedduyen-tt yilmeẓyen n taddart n Tewrirt Meqqran yetabaɛen taɣiwant n Larebɛa n At Yiraten. Yal mi ara d tili tedyant , ttqabalent. Tikkelt-agi, heggan-d yiwet n tmeɣra i lmendad n yinelmaden i d-yewwin ikayaden, ama n uswir amenzu, alemmas neɣ n win n BAC . Ad tili tmeɣra deg ussan-agi i d-iteddun , anda ara fken arrazen i yinelmaden i d-yewwin ikayaden s tezmilin ifazen imi deg ukayad amenzu yufrar-d yiwen unelmad s 9,40 , ma yella deg uswir alemmas, ad naf tazmilt i yeṭṭfen taqacuct d 17,21, ma yella deg ukayad n BAC, d tazmilt n unelmad d 18,31. Anect-agi, d ayen i yessfarḥen iɛeggalen n tdukla imi s teɣzi n useggas, heggan-asen-d ahil n uselmed : xedmen-asen timsirin i yinelmaden imi sɛan 18 n iselmaden deg tangiwin yemxalafen. “Ihi ass-a yeffeɣ laɛtab ɣer tafat imi i d-nemeger tizmilin-agi” i d-yenna yiwen uɛeggal . Si tama-s, iberreḥ-d Mass Zeggar Malik, netta d yiwen n uɛeggal di tdukla-agi d akken sɛan aṭas n yiɣeblan ladɣa seg tama n tedrimt imi ur sɛin ara allalen i ilaqen akken ad seddun tidukla , akken daɣen i d-yenna d belli ur sɛin ara axxam anda ara tili tdukla. Dɣa, ttafen-d aṭas n iɛewwiqen ladɣa mi ara d-yeḥḍer unejmuɛ n yiɛeggalen n tdukla. Yerna-d ikemmel deg wawal-is belli tidukla, ttɛawanen-tty imawlan n yinelmaden akked tejmaɛt n taddart, maca mačči d ayen s wayes ara texdem tdukla akken iwata isenfaren i d-tettheggi . Asirem-nsen, d akken ad sɛun amkan anda ara selḥun tiddukkla di tugnatin iwulmen . I usmekti, leqdic-a ad yili deg yiwen n uxxam n tmeɣriwin n taddart n Tewrirt Meqqren . 

  S. Yamani 

  
 Yerra uxxam n yidles Mulud Mɛemmri ass-nni n sem d sed 22 d 23 deg yulyu 2016 tajmilt i uzamul ameqqran n ccna Ccix El Ḥesnawi , s yiwen leqdic d anesbaɣur. Xedmen timsikent, timsizzelt, isefra d waṭas n leqdic imi d yiwen yestahlen tajmilt. Ilul Lḥesnawi ass n 23 deg yulyu 1910 deg taddart tameqqrant Taɛzibt deg yiḥesnawen deg lɛerc n Wat zmenzer n Tizi Uzzu. Asmi ila (yesɛa) sin yiseggasen temmut yemma-s , yekker-d ɣer twacult-is , s zawiyat d temɛamrin. Deg useggas n 1930, iruḥ ɣer Lezzayer akken ad yexdem , yuɣal yetteki d uzamul-nniḍen n ccna Lḥağ Mḥamed Lɛenqa ,( deg l’orchestre) , yesuffeɣ-d tizlit-is tamezwarut : «Ayemma yemma» , deg useggas 1936. Iruḥ ɣer Fransa, yeqqimen seg useggas n 1939 almi d tazwara n yiseggasen n 1950, uqbel tagrawla n 1954. Yessekles 29 n tezlatin s teqbaylit, 17 s taɛrabt . Ccix Lḥesnawi, d ameskar, d amedyaz (auteur/compositeur), d amẓawan ( musicien ), sɣur-s i d-ugmen yicennayen imeqqranen yecban Maɛṭub Lwennas d Ayt Mangellat d Kamel Mesɛudi. Yesɛa ṣṣut aḥlawan , aḥninan, win i as-yeslan i yiwet n tezlit-is, ad yessirem ad isel i tayeḍ. Acennay-nneɣ ameqqran aqbayli deg tezlatin-is, yecna ɣef wayen akk icudden ɣer tmetti d tmurt, yecna ɣef tayri, ɣef teqbayliyin, Ccix ameqqran, maca ugar n tezlatin-is yecna-tent ɣef lɣerba imi aɣrib ur yeshil ara fell-as ad yeğğ tamurt n Lezzayer aɛzizen : idurar n tmurt ; abehri n tmurt ; leḥbab d imawlan aɛzizen . Azamul n ccna Ccix Lḥesnawi, d agerruj ur nfennu. Yuweḍ umḍan n tezlatin-is ɣer 70. Yuweḍ leɛfu n Rebbi ass n 06 deg yulyu aseggas n 2002 , deg la Réunion, deg Saint Pierre , deg leɛmer-is 92 n yiseggasen, ad t-irḥem Rebbi , ɣas yeğğa-aɣ, yeğğa-aɣ-d .<span style="white-space: pre;"></span>

<p style="text-align: right;"> Zakia Ben yahia 

  
 Macahu !Ahu ! Ṛebbi ad tt-yesselhu ad tiγzif anect usaru. Llan sin n watmaten, aqcic d teqcict d igujilen, temmut yemmat-sen, babat-sen iεawed zwaǧ, yewwi-d yiwet n tmeṭṭut d taweεrant, tekreh-iten msakit. Yambabat-sen-agi ula d nettat tesεa snat n yessi-s. Ihi arrac-nni igujilen, sεan tafunast, ttawin-tt kessen-tt. Yambabat-sen ur asen-tettak ara ad ččen ḥaca uraw n yiniγman ixerbucen, i ttaken medden i lmal, d tceqqimin n uγrum. Ad ffγen seg uxxam seg ṣbeḥ alamma d lmeṣbeḥ ad ksen tafunast-nsen di lexla. Yambabat-sen tewhem, yessi-s simmal ṭṭaεifent, irbiben-is simmal ttafen iman nsen. Almi d yiwen wass, tenna-as i Σica, yellis-nni tameqṛant, ad ten-tetbeε ad ten-tqareε d acu i xeddmen. Taqcict tetbeε-iten tewweḍ-d γer yemma-s tεawed-as akk ayen twala:’‘A yemma walaγ-ten la teṭṭḍen tafunast di lexla’‘. Dγa tameṭṭut tamcumt tenna-as i yelli-s ad teddu d warrac nni:’‘ Anda i ṛuḥen ad tṛuḥeḍ, anda qqimen ad teqqimeḍ ayen xedmen ad txedmeḍ’‘. Taqcict tetbeε-iten, akken temmeγ ad teṭṭeḍ tafunast am warrac-nni, tafunast tewwet-itt-id s uḍaṛ-is γer deffir tesseγli-as-d tiṭ-is. Akken twala yemma-s yelli-s tuγal d taderγalt, tettmeǧǧid ar tafunast yesdreγlen yelli-s ala akcam ara tekcem ssuq. Yewweḍ-d wass n ssuq, yekker urgaz yewwi yid-s tafunast ad tenz. Tafunast-nni telha mačči d kra. Akken kan yewweḍ ssuq, imsewqen akk zzin-d fell-as ad tt-sawmen. Cwiṭ kan akka iεeddi-d ṭṭiṛ deg yigenni yessawal s lqeḍra n Ṛebbi:’‘Tafunast igujilen! ur tettnuzu ur tṛehhen ! Tafunast igujilen! ur tettnuzu ur tṛehhen ! Akken i d as-slan yemmsewqen-nni, mkul yiwen s anida i yerra, wa yeqqar i wa: ‘’Ad aγ-yemneε Ṛebbi si deεwessu n yigujilen!’‘. Yettawi-tt akken-nni urgaz tlata ledwaṛ γer ssuq, yettara-tt-id γer uxxam, ur tt-yettsawam ḥedd.Tameṭṭut-is teggul, tenna-as: ‘’Ala tuγalin ur d-tettuγal tfunast isdreγlen yelli, zenz-itt i uksum, efk-itt i ugezzar!’‘. Akken i tt-yewwi urgaz i ugezzar, arrac-nni imeγban ṛuḥen γer uẓekka n yemmat-sen ttrun, ttrun , ttrun ar almi d-yenṭeq γer-sen yiwen n ṣṣut yenna: – Ṛuḥet γer ugezzar, tessutrem deg-s ad awen-d-yefk akerciw-nni-ines, awit-tt-id akken yeççur d leγbaṛ, tessarsem-t γef uẓekka-inu….

  Tettkemmil Seg tgemmi n teqbaylit 

  
 Semmus n yiseggasen aya i as-iruḥ yiwen uzamul i tmaziɣt, wagi d Nour Ould Amara. Ilul ass n 10 deg ctember 1968 deg Ʃin El Ḥemmam , yeɣra deg uɣerbaz amenzu deg taddart n Koukou gar useggas 1974-1980. Yuɣal s aɣerbaz At Hicem, gar useggas 1980-1984 yewwi-d akayad n BEM , yuɣal ɣer tesnawit n Ben Boulaid deg Ʃin El Ḥemmam anida i d-yuwi akayad n BAC. Sakin ikemmel almud deg tseddawit. Deg useggas n 1988 d 1989, yesselmed tutlayt taɛrabt, deg uɣerbaz alemmas n Wat Hicem, seg useggas 1989 yetteki deg tiddukkla : «Si Mohend ou Mhend» deg Ʃin El Ḥemmam. Gar 1995-2000, yesselmed tamaziɣt deg uɣerbaz n Wat Hicem, almi yexdem deg tseddawit yiwen usileɣ (une formation), deg tseddawit n Ben Aknun. Mass Ould Amara Nour, d ameɣras n tmaziɣt, yennuɣ fell-as. Deg useggas n 2000, yexdem d imceyyaɛ deg Uɣmis l’Hebdo-n-tmurt. Yexdem, daɣen, deg yiwet n tedwilt n temsirin n tmaziɣt deg Berbère Télévision seg useggas 2003 almi 2011. Yewweḍ leɛfu Rebbi ass n 20 deg ctember 2011 s yiwen waṭṭan, fell-as yeɛfu Rebbi, ur ntettu ara d acu i d–yenna ɣef tmaziɣt, akken ad tidir tmaziɣt ilaq-as tira , ilaq ad tuɣal d taɣelnawt, Nour Ould Amara, ulac axxam ur yekcim ara s temsirin n tmaziɣt , yerna mačči hala inelmaden i itebɛen tadwilt-is ula d imawlan-nneɣ neɣ wid ur nessin ara tamaziɣt. Ɣef waya, ilaq ad neddu deg ubrid-is akken tamaziɣt ad tidir ad tt-naru.

<p style="text-align: right;"> Zakia Ben yahia 

  
 D ayen i d-yellan akken ilaq ddurt-a iɛeddan deg uxxam n yilemẓiyen n tɣiwant, imi ma drus azal n 22 n yilemẓiyen i d-yerran i tiɣri n Tiɣri, usan-d ad d-fken seg yidammen-nsen i yimuḍan i asen-yesran.

 Am wakken tuɣ tannumi s yiqeddicen-is alsanen, tga Tidukkla Tinmettit i Yimeɛḍar d Yimuḍan Idumen Tiɣri, n tɣiwant n Ayt Smaɛel, taẓrigt tis kraḍ n tigawt n tukksa n yidammen. D ayen i d-yellan akken ilaq ddurt-a iɛeddan deg uxxam n yilemẓiyen n tɣiwant, imi ma drus azal n 22 n yilemẓiyen i d-yerran i tiɣri n Tiɣri, usan-d ad d-fken seg yidammen-nsen i yimuḍan i asen-yesran. D leqdic i d-yettwasḥeḍren lwaḥi d sbiṭar n Xerraṭa uɣur ara rren idammen i d-yettunefken. Ɣer taggara ihi n warmud, lqidar n 35 n yimdanen i yesɛeddan, armi ččurent ddeqs n tculliḍin d idammen ara d-isellken tudert n waṭas n yimuḍan yenṭerren. Ilaq ad d-nesmekti dakken, am yilindi am send-is, tesmurrus dima tdukkla Tiɣri deg ccɣel-a i d-tessuddus, imi tesɛa amḍiq yesfan deg taddart. Ɣef waya, seg teswiɛin timezwura n tnezzayt i bdan yimdanen tisin i tikci n kra seg yidim-nsen, armi d 12:00 n wass. D ayen ilaqen ad d-yettili seg tikkelt ɣer tayeḍ iqerben, awi-d ukan mi ttarran yidammen-nni n at lxir srid ɣer wid ihelken, war axelles.

<p style="text-align: right;"><span style="white-space: pre;"> </span>   M. K. 

<div> 
  
 Iwakken ad d-tules i uqeddic-is adelsan i as-yuɣalen d ansay, i tfaska i ttraǧun kra wid iḥemmlen awal yal meɣres mara teǧǧuǧug tefsut, Tidukkla Tadelsant Adrar n Fad teggar tiɣri seg wass-a amenzu n yennayer 2965 (12 janvier 2015) i kra tid ed wid yesqerdicen awal s uruẓ, i tmedyazin akked yimedyazen imaziɣen yebɣan ad kkin deg tfaska n tmedyezt tamaziɣt deg teẓrigt-is tis mraw ed kraḍ (13), d tajmilt i Dda Lmulud At Mɛemmer. Bac ad d-aznen kraḍ (3) seg yisefra-nsen imaynuten s sin n yimedyaten i yiwen, ɣer tansa-ya: Tidukkla Tadelsant Adrar n Fad, Cedex N° 03, BP 105, Ayt Smaɛel, Bgayet (06044). Ula i wid yebɣan ad d-aznen s ttawil n internet yella yiznil-a aliktrunan i walmend-nwen: <a class="__cf_email__" data-cfemail="ea8b898b8c8e90aa938b828585c48c98" href="/cdn-cgi/l/email-protection">[email protected]</a>. Ad d-nesmekti dakken isefra ilaq ad ilin uran s tmaziɣt s wallal n uselkim, rnu ad d-teddu yid-sen tukkist n uzmam n tlalit (extrait de naissance) n yal yiwen, iwakken ad neḥsu s tnekwa-nwen. Ma yella, d azemz (date) aneggaru n uceyyaɛ n yisefra-nwen ur ilaq ad iɛeddi 26 n wayyur n furar 2015. I wid yesran i wugar n yisallen ɣef usaḍuf n umsiẓwer neɣ ɣef winna agensan n tfaska, tzemrem ad d-tessiwlem ɣer wuṭṭunen-a n tilifun. Win yersen: 034 39 00 90. Neɣ ɣer umafus: 0549 19 43 30 / 0542 13 31 78 . Adrar n Fad, akken tennumem ay at wawal, atan iferreɛ seg tura iɣallen-is s «ansuf» deg yimi-s. Ilit di ttiɛad.

<p style="text-align: right;"> Mhenni Xalifi 

  
 Aɣbel-a, yeḍra-d di taddart n Teslent i d-yezgan deg Yilulen n usammer di tama n Uqbu , imi lḥir n useḥbiber ɣef twennaḍt d ugama taggara-agi, yuzzel wawal fell-as aṭas di tmurt n Leqbayel.

 Lemḍara-s, tebda tettawweḍ ɣer tezmert n yimezdaɣ , dayen yeǧǧan imezdaɣ n Teslent ad d-heggin lḥemlat n usizdeg n yizenqan d tliwa d temqabrin n yiderma n taddart .”Di yal taggara n ddurt, tettilid tcemlit d lufeq i d-ttheggin kra yilmeẓyen i iḥemlen agam’’, i d-yenna Amar Madawi, ameddakkel n ugama. Simal zerrin wussan , simal yettzad lebɣi , simal rennun-d lɣaci i itekkin di lḥemla n tezdeg i d-yettilin deg wass n lǧemɛa.

  I wakken ad d-yili uselḥu n leḥmla –agi akked useddu n yiɣeblan n yimezdaɣ s utekki d lemcawra, sbedden Wat Teslent tajmaɛt n lɛuqqal am wakken xedmen lejdud-nsen zik-nni. Syin akin, sullin-d tiseqquma: tin n twennaḍt , tin n yiɣeblan n tmetti akked d tin n waddal . ‘’Armi i d-tuɣal tejmaɛt n taddart i nemyaɛqal d atmaten s At Teslent. Wama zik, bḍan-aɣ yikabaren n tsertit d tdulkiwin tunṣibin, almi tfuk twizi gar yimezdaɣ ,dɣa ula d iḍuman, zin-aɣ-d s ya u sya’’, I d-yenna Ali Teslent, yiwen yilemẓi i iqedcen ɣef taddart. Ayen ara d-ijebden lwelha n win ara yerzun ɣer teslent d ttawilat xedmen i yiḍuman: yal ssenf n yiḍuman yers weḥd-s, deg umekkan-is. Ɣef wakken i aɣ-d-nnan yiɛeggalen n taddart , deg wussan i d-teddun, ad tkemmel lḥemla n useɛlem ula ɣer tlawin n taddart. Ad d-ilin yisaragen ideg ara ḥedrent ula d nutenti , imi tezdeg tbeddud deg uxxam, d tameṭṭut i d lsas. ‘’Nessaram tudrin n udewwar n Yiɣram, ad d-ɛandent , iswi nneɣ d tezdeg n udewwar, isaffen-is, tiliwa-s ,akked tzegwa-s. Aya, ad yili ahat, ad yejbed lwelha n yimḍebbren n tmurt-agi, ad seftin deg uḥric n tmerrit’’, i- yenna Dda Lmaǧid At Gana, d leɛqel n taddart deg wawal-is .

<p style="text-align: right;">   Brahim Benhamouche 

  
 Faire trembler mes peurs d azwel i as-yefka umyaru Makhlouf Boughareb n udlis-is-nniḍen i d-yeffɣen yakan ɣer tezriginLes Editions de l’Embellie iwumi tga tugna akked tezwart Marie de Coeur. Deg udlis-a, ad naf ameskar snat n talɣiwin n tsekla i wakken ad d-yini ayen i t-iqerḥen, ama dayen yettidir netta, neɣ dayen yettḥulfu ɣef wiyaḍ. Seg usefru ɣer uḍris, seg targit ɣer tilawt, yettawi, yettarra umyaru, i yellan yakan d anaẓur, d amedyaz u d accenay, uqbel ad yedhem annar-agi n tira, deg usentel ɣer gma-s i wakken ad d-yezzi i Lxuf-is, i Lḥebs ur nesɛi tilisa, i Usiref, i ccna, i Aktayen n temẓi, i Tayri-nni, i Tmagit d tmurt, i Lmut…atg. S tutlayt n tefrensist i yesseraqas akken iwata, yessaweḍ umyaru ad yeg assaɣ gar yisefra akked yiḍrisen, ad d yerr taɣuri d azrar am tmacuhut-nni i d-ttawint temɣarin n zik. Ilul Makhlouf Boughareb deg useggas n 1955 deg Wat Yanni. Yura aṭas n tullisin, isefra d yimagraden n tɣamsa, ama d tid n tmurt ama d tid n berra. Yettaru s snat n tutlayin: tamaziɣt d tefrensist. Gar wayen yura nezmer ad d-nader: “Le chant des larmes”, 2010; “Les cygnes de l’aube”, 2011; “L”Enfer un peu”, 2012; “Moi! Errant, vagabond fourbou…”, “Faire trembler mes terreurs”, d wiyaḍ. Am wakken yewwi arraz n Mulud Mɛemmri s tmaziɣt.

  M. H. 

  
 Ahat llan wid yecfan mi sqedcen iseggasen-a ineggura aɣḍem (timbre) amaziɣ deg tebratin-nsen, mbeɛd mi ten-id-tessufeɣ tesreqqest n Lezzayer (Algérie poste) s tdukkli n Useqqamu Unnig n Timmuzɣa, deg mayu n useggas n 2014. Deg teswiɛt-nni, aṭas i ten-inudan, aṭas i ten-yesqedcen, imi i tikkelt tamezwarut i d-yella deg tmurt n Lezzayer usufeɣ n uɣḍem-a amaziɣ. Maca, kra n wakud kan segmi ttnuzun, wwin-ten lɣaci, uɣalen kfan seg tesreqqas ur ttwawfayen! Amḍan (nombre) n wannect i d-yeffɣen imir-nni, wwḍen almi d 90 n yigiman (alef) ɣef leḥsab n teɣbalut-nneɣ i iqerben i ccɣel-a. Seg wakken jebden-d awellih n umsaɣ (client), ttwasqedcen u kfan s tazzla. Seg wass-nni ulac later n uɣḍem-a, gar wid akk yettwassexdamen ar tura. Ɣef waya, kra n wid i teɛna taluft seg yiɣermanen (citoyens) yeggra-d yettmesteqsay, amek almi ur d-tɛawed tesreqqest n Lezzayer asufeɣ n ukemmic-nniḍen seg uɣḍem amaziɣ ? Ladɣa mi d-iban akken iwulen belli yelḥa imir-nni mi d-yeffeɣ tikkelt tamezwarut, aniɛad tura mi yettwassen. «Ɣas annect-a d azamulan kan (symbolique), lameɛna ulac acu ara d-yewwḍen aḥulfu-nni mi ara ceyyɛeɣ tabrat s uɣḍem amaziɣ. Ula deg tmurt, ad ḥulfuɣ nesɛa amkan am nekk am tutlayt-iw». D awal-a i d-yenna yiwen n umezdaɣ n Ayt Smaɛel. Ma newwi-d awal ɣef uɣḍem-a s timmad-is, ad d-nini tewqem ayen din tɣara swayes i t-iga unaẓur. Ama d asuneɣ n aza amaziɣ, neɣ d tasna-nni (surface) d ucebbeḥ-ines. Ugar n sin n yiseggasen tura seg usufeɣ-ines amenzu, zemrent tamiwin i yeddukklen imir-nni ad uɣalent ad zdint i usufeɣ-ines i ti

<p style="text-align: right;"> Mhenni KHalifi 

  
 Akken i d-yettban, tasnawit n Maɛuc Idris n Lberj n Mira, i d-yezgan deg tɣiwant n Tsexriwt s wazal n 50 n yikilumiṭren ɣef Bgayet, werǧin temlal-d taswiɛt iḥersen am tin deg tella imir-a. Nnig n ddiq ameqqran deg tesmilin ɣef sebba mi ur thegga ara tesnawit n Ayt-Smaɛel, inelmaden akk itetten yettunefk-asen wahil d amaynut n tgella. Seg tcarit n tesnawit ihi (ugar n 1600 n yinelmaden), llant tesmilin i yettawin almi d 40 d anelmad, ladɣa seg wid iḍefren afurek n tussna. Ma yella d asečču n uɣerbaz, segmi teḥres akken s umḍan (nombre) n warrac umi ur tezmir tasnawit, tamehla txemmem ur tesseččay ara yiwen n wass deg ddurt yiwet n tesmilt. Anect-a, acku segmi caḍen warrac, ixeddamen ufan d awezɣi ad ččen merra deg wakud ilaqen. Ihi tifrat-is, yal ass anta tasmilt ara kksen seg wahil. Seg wuguren nniḍen, llan-d daɣen wid i d-yekkan sɣur warrac i d-yettwaḍeggren seg uɣerbaz. Wiyi llan ssuturen tuɣalin-nsen almi ttagen tiganin (grèves) yal ass. Aɣilif-a idum kra n wussan almi i d-yesuddes unemhal n tesnawit anejmuɛ akked uselway n tɣiwant n tsexriwt ed yibabaten n warrac. Mi sqerdcen awal ɣef taluft yellan, ssawḍen i ugemmuḍ igerrez acku seg wass-nni tsemmed tɣuri deg tesnawit am dima. Tiganin llant ḍurrent akk inelmaden ladɣa wid n uswir wis-kraḍ i yesɛeddayen BAK, acku akken i d-tenna tneɣlaft n usegmi, BAK n useggas-a ibeddu mara yebdu useggas skud ikraḍyuren (trimestres) merra, ad ttwiḥesben deg leḥsab aneggaru. Ihi yal akayad s wazal-is seg tura ma bɣan meqqar warrac ad rren ddhen-nsen seg tura ugar i tɣuri-nsen. Akken i t-id-nenna tazwara, aḥcar-a yakk yella-d imi ur tewjid ara tesnawit n Ayt Smaɛel akken ad tesduri tarwa-s i yeɣɣaren deg tesnawit n Maɛuc Idris. Asenfar n tesnawit n Ayt Smaɛel yettwajerred ugar n 6 n yiseggasen ɣer deffir, maca ar tura werɛad tekkis, meḥsub ala 60% seg lecɣal i yemuggen ar ass-a. Aselway n tɣiwant n Ayt Smaɛel yenna i tiliẓri Djayer Tv dakken tasnawit-a tɛedda-d seg waṭas n yiɣilifen, ma yella acimi ur thegga ar tura akken i d-yewwi lḥal, ɣef leḥsab-is, acku yal yiwen ixeddem ayen i as-yehwan war ma yella d amasay (responsable). Tinermisin (entreprises) merra i d-iɛeddan syinna ur d-wwint ayen yellan yetturaǧu deg-sent. Ɣef waya, imḍebren n tɣiwant ufan ur d sswab ad ldin tasnawit i yiwen n uswir neɣ sin, netta iqeddicen mazal tsemmiden dinna. Taɣellist n yinelmaden tezzwar takkit, ɣas ma tḥeyyiren s waṭas rnu tebɛed cwiṭ tesnawit deg ɣɣaren tura. Ad d-nefk aneɣmis belli tasnawit n Ayt Smaɛel ad theggi d abrid i qabel akken i aɣ-d-yenna uselway n tɣiwant. 

<p style="text-align: right;"> Mhenni Xalifi 

  
 Ussan yezrin, 7 deg wayyur n yulyu, i d-uɣalen yigemmad ineggura n umsizwer n yiselmaden deg waṭas n taggayin (catégories). Deg wayen yeɛnan anadi ɣef yimeḍqan n uselmed sɣur wid yesɛan turagt deg tutlayt d yidles amaziɣ, imi yimɣur azuḥ wazal n tmaziɣt deg tmurt. Ddeqs n yilmeẓyen iwumi d-yezmummeg lḥal tikkelt-a, ttwaqeblen dayen i uselmed n tutlayt n Lmulud At Mɛemmer seg tuɣalin tiɣurbizin i d-iteddun deg ctember, i lmend n useggas amaynut 2016/2017. Ɣas llan wid i wumi i d-tsaḥ tegnit ad sseɣren nutni ur sɛin aseggas segmi i d-wwin turagt, llan wiyaḍ d iseggasen ttraǧun taswiɛt-a, nutni war axeddim. War ma nettu wid ur d-nedda akk tikkelt-a deg wid irebḥen. Seg wid i d-teṭṭef dɣa tegnit n tumert ussan-a yezrin, nesteqsa kra, fkan-aɣ-d tinagiyin-nsen. Am tin n Ḥsen seg Tizi. «Ferheɣ aṭas seg ugemmuḍ. Ulama llan diɣen wid yuklalen ad d-awin amsizwer ur t-id-wwin, maca mazal asirem ɣer sdat. Ayen yeɛnan amsizwer di tmaziɣt iɛedda di teswiɛin igerrzen, ama d tira neɣ d adiwenni».

 Ma yella d Nawal seg Bgayet, tban-d am tin i d-yessufɣen «ukit», ladɣa mi d-iban umsizwer n useggas-a yexḍa i urbaḥ-nni n seddaw ufus, mi d-tenna: «Akken walaɣ, ikayaden d yisteqsiyen sehlen i yal aselmad. Seld leɛtab meqqren d miḥyaf i d-yellan di teɣzi n waṭas n yiseggasen, deg temsizzelt-a, ladɣa di temnaḍt n Bgayet, umreɣ imi d-yelḥeq wass nwala iselmaden wwin-d imukan n uselmed war tijeɛɛal, war timusniwin yeffɣen annar n tmussni n wannar. Ma d asirem-iw, nessaram ayen i nelmed deg tesdawit, ladɣa sin n yiseggasen n Master di taɣult n tusnalmudt n tutlayin, ur yettruḥ ara di rrayeḥ. Nessaram ad nesnerni aselmed n tutlayt-nneɣ, ad tt-ḥemmlen yinelmaden ad tt-lemmden akken iwata».

 Afud igerrzen ihi i wid i t-id-iḥellan, ttiɛad deg ctember i beddu n termit tameqqrant deg wannar-a n usker n tsutiwin.

<p style="text-align: right;"> Mhenni Khalifi 

  
 Tiddukkla tadelsant “Smaɛil Azikiw” n taddart n Tawrirt n War, yettabaɛen ɣer tɣiwant n At Ziki, akked waṭas n yimsuddsen-nniḍen gar-asen, Tasqamut n taddart Tawrirt n War, Asqamu aɣerfan aɣiwan n At Ziki, Asgamu unniɣ n timuzɣa, Tenmehla n yidles n lwilaya n Tizi Uzzu, Axxam n umezgun amniḍan Kateb Yacine, Asqamu aɣerfan n lwilaya n Tizi Uzzu, s tallelt n waṭas n yimallalen n tɣamsa yecban, aɣmis n “la Dépêche de Kabylie”, heggan-d tazrigt tis ukuẓ n tfaska taɣelnawt n tmedyazt tamaziɣt “Smaɛil Azikiw”. D timsizzelt i d-yellan gar 10 d 12 deg waggur-agi n ɣuct ideg nella, deg taddart n Tawrirt n War yettabaɛen ɣer tɣiwant n At Ziki. Aseggas-agi, gan-tt d tajmilt i yiwen umedyaz ameqqran n tama-agi n At Ziki, wagi d Dda Lounis Azzi, yettwassnen s umennuɣ-is s ttawil n tikta d yisefra ɣef yidles d tmagint tamaziɣt. Imedyazen d tmedyazen ara yettekkin deg temsizzelt-agi n tmedyazt deg tezrigt-is tis ukuẓ, yuɣ lḥal uznen kraḍ n yisefra-nsen ɣer tansa-agi: <a class="__cf_email__" data-cfemail="c3b0aea2aaafa2b9aaa8aab483a4aea2aaafeda0acae" href="/cdn-cgi/l/email-protection">[email protected]</a>. Tallit n uceggeɛ n yisefra tedda ɣef teɣzi n waggur s lekmal-is, imi bdan ttaznen isfra-nsen yimedyazen seg wass-nni n 10 yunyu 2017 alamma d ass n 10 yulyu 2017. Ad d-nesmekti kan belli, imedyazen ara yettekkin ilaq ad ilin ceggɛen isefra imaynuten, ttwarun s tlatinit s ttawil n uselkim, yerna ur yettaru ara isem-is neɣ uṭṭun n tilifun-is deg yisefra-s. Ilaq yal amedyaz ad sɛun 18 n yiseggasen d asawen di leɛmer. Am wakken daɣen ara d-nesmekti belli, d tafaska taɣelnawt n tmedyazt tamaziɣt, imi tiwwura-s ldint i yal amedyaz amaziɣ. Ttilin yimedyazen s tantaliyin yemxalafen, yecban, tacawit, tamẓabit, tatergit…

 Ma d ahlil i d-yellan ɣef teɣzi n 3 wussan, yerza temsizzelt n tmedyazt, ccna, isefra berra n temsizzelt, amezgun, isaragen, timsiniyin ɣef tudert Smaɛil Azikiw akked Mass Lounis Azzi i wumi tuɣal tejmilt aseggas-agi, isenza s ubuddu n yidlisen, timsikniyin n yidlisen…atg.

  Ghani Amazigh 

  
 Taggara n talɣuɣa taɣelnawt n ddabex n uḍar tella-d s usuref n terbaɛt n yilmeẓyen n Leqbayel s amkan wis krad, mi akken medden rǧan akk amkan wis 2 i d-tḥella uqbel ad tecceḍ deg unnar n Ṣtif d umɛadal i d-tewwi sdat tarbeɛt n Wehran deg Tizi Ouzou.

 D acu kan, di tizwar, tuget n wid iḥemmlen JSK irkeb-iten lḥir imi walan tarbeɛt-nsen tetturar ma ad teqqim deg uḥric amenzu neɣ ad tṣub ɣer wis 2. Wicqa ! Awidukan imi tessaweḍ s aswir-a. Iwakken ad yessuzef lḥif ɣef terbeɛt, aselway Moḥ Cherif Hannachi yessejhed JSK i useggas I d-iteddun s kra n tgejda yecban benkablia d Herbache i d-yusan seg ASMO, rnu ɣur-sen Yettou yellan yakan deg Larebɛa d uɛessas n ucebbak Malik Asselah i d-yuɣalen ɣer terbaɛt-is n zik. Ɣas akken imyurar-a d wid ara ibeddlen udem I JSK ɣer sdat, maca ur qniɛen ara yimḍebbren d ayen i ten-yeǧǧan ldin tiwwura i Adel Djerrar n terbaɛt n Relizane akked Redouani n USMA iwakken ad d-yernu tirmit-is ɣer tlemmast n unnar. Ɣef leḥsab n waṭas n wid yeṭṭafaren aḥric-a n waddal, d tikkelt tamenzut i d-yessefsi Hannachi tadrimt iwulmen i tiwin n yimyurar iwulmen, acku iseggasen-a ineggura nwala dakken tuget n wid i d-yenced ur d-wwin kra n umaynut i terbaɛt ma mačči d tiggulelt ama deg yiswan ama deg wurar icebḥen. Seg tama nniḍen, sin n yimyurar iberraniyen n tmurt n Burkinabé Diawara akked Malo yuzzel fell-asen wawal dakken ad uraren deg useggas i d-iteddun di tmurt n Maser. Diawara i d-tessuter terbaɛt n Zamalek ata-n ad iruḥ ɣer Semouha netta d mmi-s n tmurt-is imi tarbeɛt-a d tin i yessulin tafaṭurt i tella tettraju-tt JSK. D ayen ara d-yeskecmen mebla ccekk tadrimt meqqren i s ara tqabel terbaɛt n Leqbayel taswiɛt-a n uncad n yimyurar imaynuten. 

<p style="text-align: right;"> S. M 

  
  Aɣmis n yimaziɣen: ma tzemreḍ ad aɣ-d-temmeslayeḍ ɣef tudert-im, uqbel leqdic-im?  

 Touati Zoulikha: Uqbel ad bduɣ tira, lliɣ ḥekkuɣ timucuha i warrac n tadart-iw, tid n zik akked tid i d-snulfuyeɣ nekk s timmad-iw. Lawan-nni, ad yili deg leεmer-iw 13 neɣ 14 n yiseggasen kan. Syin akkin timucuha-agi i d-snulfuyeɣ, tettuɣ-tent, imi ur tent-ttaruɣ ara. Mi ara i yi-d ssutren warrac ad asen-d-εiwdeɣ tamacahut, qqareɣ-asen timucuha-nni mačči n ssaḥ. Akken alammi i wwḍeɣ 16 n yisseggasen, dɣa ḥebseɣ-d leqraya n uɣerbaz deg useggas 1982, qqimeɣ deg uxxam. D acu kan selleɣ aṭas i umaṭṭaf amezwaru s tutlayt n taɛrabt akked wis sin s teqbaylit, selleɣ i tedwilin i icudden ɣer tmedyazt d tmucuha, dɣa ufiɣ iman-iw iεjeb-iyi lḥal, nniɣ-as i yiman-iw: ayɣer ala ur ttaruɣ ara ayen xeddmeɣ?

  Amek I d-yella usurif-im amenzu deg tira? Lliɣ qqareɣ-as ɣef wacu ara aruɣ? 

 Amek i zemreɣ ad aruɣ? Imi tira mačči d ayen isehlen. Tettban-d i win ur nettaru ara d ayen yessewhamen. Maca refdeɣ imru, giɣ deg-s laman, rniɣ tattafttart tazeddgant, bdiɣ tira s tutlayt taεrabt. Imawlan-iw ur qbilen ara ayen xtareɣ, nutni ad qqimeɣ deg uxxam am nekk am tezyiwin-iw, ula d asmi zewǧeɣ, ttaruɣ s tufra. Ilḥa zzman, uɣaleɣ d tayemat n 6 warraw-iw, ma yella d mmi wis sebεa d tira. Lmektub yura, ad d-yeffeɣ wayen uriɣ, xas akken asmi lliɣ ttaruɣ ur rǧǧiɣ ara ass yecban ass-a. Lliɣ ttaruɣ kan i yiman-iw, tekkseɣ lxiq mi ara iliɣ weḥd-i, neɣ mi ara iliɣ d leḥbab-iw, suturen-iyi-d ad asen-d-alles taɣuri i yisefra iwumi i slan yakkan, dɣa d annect-agi i yi-gan afud ad kemmleɣ amecwar-iw.

  I umecwar-im deg tira, amek i t-tebdiḍ?  

 Bdiɣ tira s tutlayt taεrabt, imi d tin i ɣriɣ deg uɣerbaz. Asmi i kecmeɣ s axxam n yidles Lmulud At Mεemmer n temdint n Tizi Uzzu, i wakken ad lemdeɣ tameslayt-iw. Dɣa dinna i yi-id ldint tewwura, ufiɣ iman-iw ttaruɣ s tutlayt tmaziɣt, syin uɣaleɣ uriɣ tamedyazt d tmucuha s teqbaylit. Ma d amecwar-iw n tira ar ass-a, ssuffɣeɣ-d tamacahut tamezwarut, s teqbaylit tewwi azwel n “Inuda ɣef zzher-is, yufa-t”, i d- yeffɣen deg useggas n 2012 ɣer tezrigin EL AMEL n temdint n Tizi Uzzu. Syin akkin, d ammud n yisefra s taεrabt, giɣ-as azwel “Acmumeḥ deg teṭṭucin iḥeznen”, i d-ssasergeɣ deg useggas n 2013 ɣer tezrigin Tirroir. D ammud ideg llan 47 n yisefra, bḍan ɣef sin n yiḥricen; aḥric amezwaru s tmeslayt n tɣerfant n teɛrabt, yettwassnen s yisem n “derǧa”, ma d aḥric wis sin s tmeslayt takadimit n teɛrabt, yettwassnen s yisem n “lfusḥa”. Sakin, qqimeɣ armi d 2014, i wakken ad rnuɣ adlis-iw wis tlata, i yellan d tamacahut tis snat, xedmeɣ-as azwel “Yelli-s n yiɛiqer” , i d-yeffɣen ɣer tezrigin n EL AMEL. Aseggas mebɛed, rniɣ-d ammud-iw wis sin n yisefra, acu kan, tikkelt-agi s teqbaylit, yewwi azwel “Awal ibennu, yetthudu”, i d-ssasergeɣ ɣer tezrigin Tirroir, llan deg-s 35 n yisefra, s teqbaylit. Ihi ar imir-a, ɣur-i ukkuẓ n yidlisen, sin d snat n tmucuha s teqbaylit, ma d sin-nni-nniḍen d ammuden n tmedyazt yiwen s taɛrabt wayeḍ s tesqbaylit.

  Amek armi s snat n tutlayin i tettaruḍ?  

 Ula ma bdiɣ tira n tmedyazt s tutlayt n taɛrabt, imi s tina i d-kreɣ i ɣriɣ deg uɣerbaz, maca deg uḥric n usizreg zwareɣ-d s teqbaylit. Imi d nettat i d tutlayt n tyemmat, kecmeɣ deg yiseggasen yezrin ɣer usikew n tmaziɣt, yellan deg Uxxam n yidles n Tizi Uzzu, dinna i d-lemdeɣ amek ara aruɣ tamaziɣt. Dɣa uɣaleɣ ttaruɣ tikta-w s teqbaylit-iw.

  Amek tettwaliḍ kemm tira?  

 Tira tessekcam-iyi deg yiman-iw, qqareɣ-d yis-s ayen i yi-qerḥen, ayen i yi-jerḥen, ayen i yi-sferḥen…atg Ttafeɣ iman-iw deg-s, surugeɣ iḥulfan-iw deg-s, d timuɣliwin-iw. Ḥekkuɣ-d yis-s lhem-iw gar-iyi d yimru d kra ttefttarin.

  Jmel-aɣ-d isental igejdanen iɣef tettaruḍ?  

 Isental ɣef wayef ttaruɣ ama s taɛrabt neɣ s tmaziɣt, ama deg tmedyazt neɣ deg wayen-nniḍen, mxalafen seg usefru ɣer gma-s neɣ s tmacahut ɣer tayeḍ. Ihi ttaruɣ ɣef tmurt, tmeṭṭut, twennaḍt, tmetti…atg.

  Tettiliḍ deg yal tafaska n tmedyazt, acu n sser n waya?  

 D tidet, ttekkaɣ deg waṭas n tfaskiwin akked d temliliyen n tmedyazt deg ddeqs n yimukan, deg tmurt-nneɣ. Ad ad-bduɣ seg Tizi Uzzu, ttekkaɣ deg tfaska n tmedyazt n Si Muḥ u Mḥend akked Yusef u Qasi deg Ubizar, seg useggas n 2007 alammi 2011, tafaskan n Smaεil Azikiw deg Buzeggan, daɣen timliliyen i d-yettilin s umata deg Uxxam n yidles Lmulud At Mεemmer. Am wakken diɣ i ttekkaɣ deg tfaskiwin-nniḍen i d-yellan berra n lwilaya n Tizi Uzzu, yecban lwilaya n Nεama d lwilaya n Tlemsan,Tisemsilt deg 2013 akked 2015. Deg Bgayet, ttekkaɣ deg tfaska n Udrar n fad deg At Samaɛel, seg 2007 alammi d 2013, tafeska Itri adelsan n Uqbu seg 2008 alammi d 2013. Ula deg Tubiret, ttekkaɣ deg tfaska texdem Tiddukkla n Tigejda deg 2012, daɣen tafeska i d-yellan deg Mecdellah deg useggas iɛeddan. Nekk, ur ttruḥuɣ ara i wakken ad d-awiɣ arraz n tfaskiwin n tmedyazt, d ayemi qqareɣ: “Uqbel arraz, tafaska d aɣerbaz, i win yebɣan tamussni d unadi”.

  Tuɣal-am tejmit ass-nni n 08 meɣres iɛeddan, amek i as-tḥulfaḍ I wanect-a?  

 Uqbel ad d-mmeslayeɣ ɣef tejmilt i yi-yuɣalen i nekk d 4 n tlawin-nniḍen, ass-nni n 08 meɣrs 2017 deg Uxxam n yidles n akked Uxxam n umezgun Kateb Yacine, ad snimmreɣ wid i yi-tt-yerran, ama d Tanmehla n Yidles n lwilaya n Tizi Uzzu, ama d Axxam n yidles Lmulud At Mεemmer, ama d Axxam n umezgun Kateb Yacine. S ferḥen-iyi aṭas, gan-iyi ccan, fkan-iyi azal d ameqqran, sersen-iyi gar tlawin i ikecmen deg umezruy. Tanemmirt-nsen s tussda akken ma llan, yal aεeggal s yisem-is.

  Ma llan yisenfaren akka ɣer sdat?  

 Xas akken aṭas n yisenfaren i sεiɣ, ama deg tmedyazt, timucuha, amezgun…atg, maca tura, ad hedreɣ kan ɣef wungal-iw amezwaru, iεerkeɣ, inni-d yekfa mazal-as kan kra ureqeε d uwenneε. Ssarameɣ ad d-yeffeɣ ɣer taggara n useggas-agi, giɣ-as azwel “Tidet deg targit”. D yiwet n teqsiḍt yeḍran, meεna ulac aṭas i as-yecban, hedreɣ-d ɣef kra n leεwayed yellan gar yimdanen n zik-nni, s yiwen wudem yeččuren d tafelsafit.

  Imi d taselwayt n Tiddukkla tadelsant Ixulaf n Ǧerǧer, mmeslay-d ɣef wahil-nwen…  

 S yisem-iw d yisem n yiεeggalen n Tiddukkla tadelsent “Ixulf n Ǧerǧer” n lwilaya n Tizi Uzzu, i d-ilulen aseggas-agi n 2017, i iqeddcen i lmend n yigerdan, yesεan leεmer gar 5 n yiseggasen alammi d 16 n yiseggasen. Tiddukkla, tebɣa ad d-tesban imura yettarun i lmend n warrac, wiyaḍ xuṛsem ad rren lwalha-nsen ɣer tira n yigerdan. Ma d ahil n tiddukkla, nessaram ad yili d amerkanti, amecwar-is ɣezzif, xas mačči d ayen isehlen, nesaram-asen afud iǧehden, leqdic iwenεen, teɣzi n leεmer i tiddukkla-agi.

  D acu n lexsas i d-tmuger tiddukkla-agi-nwen?  

 Tiddukkla tadelsent “Ixulaf n Ǧerǧer”, mazal-itt d tamaynut, akken kan i d-tlul, warεad teẓri ayen i tt-ixuṣen, taswiεt-agi ulac ugur i d-temuger.

  Amek-it leqdic deg umussu asddukkan deg tmurt-nneɣ?  

 Seg ucrured ɣer tikli, ur yeshil ara imi win iqeddcen deg umussu asddukklan, tewwid fell-as ad yeqbel ayen ara as-sbibben xas ma yella dir-it. Ilaq ad yeǧǧ aṭas lecɣal-is, yezmer ad innal ula d lebɣi-is ma tewwi-d ayɣer ala.

  Awal-im n taggara…  

 Awal n taggara, ssarameɣ talwit idumen, leqdic azeddgan, i yal azzayri, ncallah kra n win yebɣan kra neɣ yessarem kra, ad t-yawweḍ. Ad iniɣ tanemmirt i uɣmis « La dépêche de Kabylie » i yi-fkan tagnit-agi i wakken ad d-mmleɣ ɣef leqdic-iw deg yiḥricen-agi n tmedyazt akked tira. Ssarameɣ, ad nernin yisebtar n tmaziɣt deg uɣmis-agi-nwen iwumi ssarameɣ afud ameqqran u ad yili i lebda.

  Yesteqsa-tt Adaoun Abdelghani 

  
 I lmend n usmekti n tmettant n Mouloud Mammeri, thegga-d Tiddukkla n yiselmaden n Tizi Uzzu, am yal aseggas, timsizzelt n tzabut i yettilin d tajmilt i Lmulud At Mɛemmer. Ɣef wanect-a, ttaznen iɛeggalen n tiddukkla-agi ɣer yiɣerbazen tinnubga anda ṭṭalaben deg yiselmaden n tmaziɣty i wakken ad d-heggin anelmad yesnen ad yaru tamaziɣt. Ttaznen-asen daɣen snat n tferkiyin akken ad tent-id-ɛemren, yiwet i yimawlan n unelmad ma d tayeḍ i unemhal n uɣerbaz. Yettili-d uheggi i tzabut-a ugar n sin wagguren uqbel. Ass n timsizzelt ad yili ass n 11 deg furar, ad d-asen yiselmaden neɣ yimawlan n yinelmaden-agi ara yettekkin , ad asen-xedmen timsizzelt n tzabut. Timsizzelt-agi, ad tili uxxam les œuvres sociales i d-yezgan tama n wadda n sbiter Neddir Mohmed. Ma d tiririt n wid i d-yufraren ad tili ddurt taneggarut n furar, imi yewweḍ leɛfu n Rebbi Lmulud At Mɛemmer ass n 26 deg furar 1989, ad fell-as yeɛfu Rebbi. Tettili tikci n warrazen i yinelmaden i d-yufraren deg Uxxam n yidles Mouloud Mammer, acu kan taggara–agi kra n yiselmaden ur d-ttawin ara inelmaden-nsen : ‘’qqarren amek ara sɛaddin azal n 400 ad d-ufraren kan 3’’. Bɣan ad ilin ugar n 3 acku drus. Ma yella d wiyaḍ, ttawin-ten-id s tumert deg-s anelmad ad imlil d yinelmaden n yiɣerbazen-nniḍen, deg-s ad ressin deg-s tayri n tira. Ad yefk azal i tira am wakken i d-yenna Dda Lmulud : ‘’win yebɣan tamziɣt, ad yissin tira-s’’. Yenna-d daɣen Nour Ould Amara : ‘’tamaziɣt akken ad tidir ilaq-as abrid n tira’’, d wagi i d abrid i as-ilaqen akken ad teğğuğeg wa ad tennerni.

<p style="text-align: right;"> Zakia At yahia  

  
 ‘’Timussniwin d usnerni-nsent deg tefriqt ugafa’’, d asentel agejdan iɣef mmeslayen yiselmaden d yimnuda, i yemlalen ddurt iɛeddan deg tesdawit Mulud Mɛemmeri n Tizi Uzzu.

 Ɣef teɣzi n sin wussan, wwin-d awal yimussnawen-agi, i d-yusan seg yal tama, ama dagi deg tmurt neɣ deg berra, ɣef yimekwan d wamek i d-yettili wulmud akked uleqqem n tmussniwin deg umezruy deg tmurt n tmazɣa. Asarag amezwaru yefka-t-id Hugh Roberts n tesdawit n Marikan, deg umeslay-is netta, ur yeqbil ara tamuɣli n yimussnawen Bourdieu, Jeanne Favret akked Gellner i d-yeqqaren d akken d assaɣen n timarawt ɣef wayeg tebna tmetti deg tmurt n leqbayel. Sebba n waya, ɣef wakken i t-id-yenna Hugh, d akken imussnawen-agi ur nudan ara s telqayt i wakken ad zren belli llant tuddsiwin-nniḍen ɣef wayeg tebna taddart. Netta yeqqar seg zik d tasertit i iḥekkmen deg tmurt n leqbayel : deg tejmaɛt mačči d assaɣen n timarawt i iferrun timsal. Seg tama-s Anaris Mohamed n tesdawit Mulud Mɛemmri, netta yewwi-d awal, dɣa, ɣef ubeddel akked wudem-nniḍen i yuɣen wassaɣen n timarawt deg tallit-agi i deg-i tettidir taddart n leqbayel anda i d-yella wayen yettḥettimen ɣef yimdanen i wakken ad brun ciṭ i tid n zik u ad ddun akked d tigi n tura. Ma d Karim Salhi n tesdawit, diɣ, n Mulud Mɛemmeri n Tizi Uzzu, yefka-d amek i d-tlul tɣermi deg tudrin n leqbayel. Deg yiwen unadi i yexdem ɣef yiwet n taddart deg tama-agi n Yiǧer, yufa-d d akken ‘’tettlal-d tɣermi-agi deg leqdicat i txeddem taddart. Leqdicat i yettḥatmen fell-as deg tudert-is, yecban asiweḍ n waman, aseqɛed n yiberdan, aseḥbiber ɣef ugama d wayen-nniḍen. D irmad-agi i d-yeslulen tiɣermi deg tallit-agi i deg-i nella’’, i d-yenna-d Mass Salhi Karim. Seg tama n tmeslayt, d Mass Kahlouche Rabah i yerran ddehn-is ɣef umawal n teqbaylit anda i d-yenna d akken ‘’46% n wawal i d-yeqqar umdan yessnen kan taqbaylit, kkan-d seg taɛrabtn, xas ulamma wid i d-yettasen zedɣen deg yidurar n tmurt n leqbayel, i yellan heddren taɛrabt, ttuɣalen ttutlayen taqbaylit’’, i iwala uselmad-agi n tesdawit MMTU. ‘’Tala deg tmurt n leqbayel’’, d asentel-nniḍen i ɣef i temmeslay Halit Sadjia i d-yennan d akken tala mačči kan d amekkan anda i d-ttagmen aman, acu kan d amekkan anda ttemlilint tlawin, heddrent u xeddment leqdicat-nniḍen. ‘’Xas ulamma stehzan deg-sent yimezdaɣ n tmurt n leqbayel seg wasmi i kecmen waman s axxam, acu kan ha-ten-in la ttuɣalen ɣur-sen, u ad tent-seqqɛaden imi i tent-ḥesben d izumal akka tura’’ i twala temsaragt. Deg yimekwan-a u s leqdicat-a i d-ttilint tmussniwin akked usnerni-nsent deg tmetti s umata, zyada ɣef yiɣerbazen akken walan yimussnawen deg temlilit-agi.

  Hocine Moula 

  
 Am yal anebdu, tamurt n Leqbayel yettrajun tallit-a i tmeγriwin d tisin n warraw-is seg lγerba, tettuγal d amraḥ i lhem n tmes i d-ittfeggiden d iɛeğğağen, tesseblaɛ mebla tawant ayen akken akk i tesɛa d lxir.

 Akken kan yendeh uzγal n unebdu, yekker uhetwir deg yimezda&amp;gamma,; imi ajajiḥ n tmes yewweḍ-d s ixxamen. Dγa, akken kan ara tkecmed Dreɛ Lmizan, mi ara d-tekkeḍ seg Tubiret, nnig neγ ddaw n ubrid, ulac amkan i tezgel : yerγa uzegzaw, yegla s uquran. Urtiyen imerra beddlen ssifa, tizzegzewt tdel-itt tebrek n tmulin, akal d amellal seg yiγiγden. Jbu akken alamma d ilel, Timizar qrib i kfant. Ulamma iγallen n usellek ur γfilen ara, maca ttawilat i kesben ur zmiren ad qablen yis-sen tawaγit i d-yersen. D imezdaγ s timmad-nsen i ibekksen, yal wa s wacu i wakken ad rren tilas i ujajiḥ. D azγal yewwḍen s ayen ur iqebbel leɛqel, akessar d usawen rnu ddiq n yiberdan ! S wacu ara iqabel umdan nnger i d-yersen γef tmurt ? Ɣef leḥsab n yisallen i nesɛa, d luluf n yihiktaren i yerγan seg yimγan d yisekla. Tiγrasin n tzizwa ur yelli leḥsab, iγersiwen ama d wid n lexla ama d wid yettrebbi umdan. Meɛna tamsalt n terwiḥin ur tesɛi tawwurt. Dγa akka tura, deg uzeṭṭa imetti i d-yewwedḍ yisalli n tmettant n yiwen n yilemẓi n 17 n yiseggasen di leɛmer-is deg taddart n At Lqayed deg Yiwadiyen. Ilemẓi-a, yellan yuḍen buneggaf, ur yessaweḍ ara ad yizmir i unaγur d ddexxan i d-tettak tmes, dγa yessufeγ tarwiḥt. Ula d amγar-nni meskin yuzzlen ad d-isellek aγersiw-is, ur t-zgilen ara yilsawen n tmes. Ayen iḥuzan ass-a azamul n tmurt n Leqbayel d tazemmurt-nni yuγalen d iγed ! Ur telli d aseklu yecban wiyad, imi yis-s i yettwassen, seg-s i d-yettawi rrezq-is. Ur nezmir ad d-nini acḥal i yerγan, meɛna lexsara meqqert. Deg tama n wadda, lewhi n Bgayet, liḥala ur tgerrez ara, dγa d taddart n Tigrin deg Yiγzer Ameqran i yettkuffuten akka tura. D tiγri akka i d-gren waṭas n yimdanen i usiweḍ n waman γer dinna. Maca, akken yebγu Uqbayli yili, deg teswiɛin n ddiq yekfa wuγal γer deffir. Aya, beggnen-t-id deg yal taswiɛt, almi ula d times qublen-tt s ttawilat meẓziyen meɛna s tebγest iǧehden. Ass-a, awal yuzzelen deg yilsawen : γer melmi ara tettidir tmurt n Leqbayel lihḥala-a n tmes n yal aseggas ?

  M. S. 

  
 Deg ass n 19 meɣres, yerza-d ɣer lwilaya n Bgayet uneɣlaf n tenzut mass Amara Benyounes anda i yessefqed aṭas n yisenfaren icudden ɣer tdamsa. Tirza-agi i d-yeɣlin deg ass n usmekti n lɛid n ternawt (19 meɣres 1962), ifures deg-s tagnit mass Amara Benyounes akken ad yerr tajmilt i yimeɣrasen n tegrawla n tmurt d yimeɣrasen n tugdut.  Deg Usebded n Umeɣras n temdint n Bgayet, mass Amara Benyounes yessers tamuqint n yijeǧǧigen, yerna daɣen yeḥḍer i tmeɣra tamezwarut n tfaska tis tesɛa n ccna agrawliw n yilmeẓyen i d-yettilin yal aseggas di lwilaya n Bgayet. Mbeɛd tajmilt i iga i yimeɣrasen, mass aneɣlaf n tenzut, yessefqed ɣef yisenfaren icudden ɣer uḥric n tdamsa anda i yeldi yiwen n ssuq yellan tama n ubrid n Wawras, yerna daɣen yessefqed ɣef lecɣal n useggem n ssuq n ujemmal yellan di Sidi Ɛli Lebḥer. Am wakken daɣen i yeldi axxam amaynut n tenmehla n tenzut  yerna  yessefqed ɣef ssrabes d tdeblin-nniḍen icudden ɣer uḥric n tenzut di lwilaya am labuṛatwaṛ CACQE yellan deg ubrid Krim Belkacem. Di tirza-ya daɣen, mass aneɣlaf n tenzut yessefqed ɣef tkebbaniyin timeqqranin yellan di lwilaya ama d CEVITAL neɣ takebbanit Ifri yellan deg tɣiwant n Wawzellagen d tkebbanit n yisufar n uyefki  Soummam yellan deg Uqbu anda  yemlal d yimḍebbren d yixeddamen n tkebbunay-agi yerna yesla i yiɛewwiqen d wuguren i ttmagaren di lxedma-nsen.   <span style="white-space: pre;"> </span>          

<p style="text-align: right;"> Mokrane Chikhi  

  
 Thegga-d ass n acer 20 ɣuct iɛeddan Tdukkla Agraw Tigawt Ilemẓiyen (Raj) yiwen n usarag akken ad d-tberreḥ s yigemmaḍ n uḥedqis (sondage) i tga gar 25 mayu d 15 yunyu, i lmend n tefranin tisaḍufanin yezrin. Asarag-a, i d-yellan deg tmaneɣt, yemmug-d sɣur uselway n tdukkla-a i d-nebder Mass Ɛebdelwahab Fersawi, akked Mass Ḥmed Helfawi, d amazzag deg uḥedqis n rray. Ɣef wawal-nsen, ilemẓiyen n tmurt n Lezzayer beɛden aṭas ɣef tsertit, am akken ɣunfan akk ikabaren isertanen. Amedya seg yigemmaḍ-nni, ad naf ala 19% n yilmeẓyen i kecmen deg walbaɛḍ n yikabaren deg tudert-nsen. Rnu ɣer-s iban-d d akken azal n 43% ur nettamen ikabaren d tigawt-nsen. Ma yella d wid ur d-nenni ayen yelhan ɣef yikabaren, yewweḍ leḥsab-nsen ɣer 30%. D ayen i d-yesbegginen s uwekked amek ɛuffen yilemẓiyen annar n tsertit. « Nekni nella nebɣa ad nẓer amek yettwali yilemẓi tasertit di tmurt. Dɣa neffeɣ ɣer unnar deg 41 n twilayin, anida nesteqsa azal n 1462 n yilmeẓyen n yal taggayt ». I aɣ-d-yenna uselway n tdukkla Raj, Mass Fersawi Abdelwahab, send ad d-yernu: « Ɣer taggara, iban-d d akken ilaq ɣef yimdebbren d yikabaren ad ɛiwden tamuɣli d tikli i tsertit-nsen. Aya d ayen i d-yettnebbihen s wayen n diri meskud ilmeẓyen ttbeɛɛiden ttahdan seg tsertit ».

  M. K. 

  
 Aṭas i la yessuturen, deg yiseggasen-agi iεeddan, i wakken tamaziγt ad tuγal d tutlayt tunṣibt deg tmendawt i d-iteddun, ladγa, wigi ixeddmen tasertit. Xas ulamma amennuγ  γef tmaziγt s wudem-agi asertan yeṣsaweḍ ad d-yerr azal i yidles amaziγ deg yixemmimen d yiḥulfan γer yimdanen s umata, meεna aseqdec n tutlayt deg unnar ur d-yegli s kra : si zik, ‘’ anda akken i tufeg i ters’’. I wacuγer i tugi teqbaylit ad treṣṣi deg yinaw asertan ? D acu-tt  tyersi-agi i tt-icudden deg tmetti imi tugi ad d-tessenser ?

 Zik, mi ara temmeslayeḍ s teqbaylit deg temdint, qqaren-as d amdan n udrar ur neγri ara. Ihi, i wakken bab-is ad yezger aεewwiq i as-d-xelqen neγ i d-yexleq, ahat,  netta deg wallaγ-is, ad yekker ad yemmeslay tutlayt-nniḍen. Ma yeγra, ad yesseqdec taṛumit, ma ur yeγri ara, ad yettmeslay taεrabt i wakken ad yerr iman-is neγ ad d-yesbin dakken deg temdint i yezdeγ mačči deg udrar. Yella ula deg lemtel :’’win ikecmen tamdint yiwen wass, yerra iman-is d aḥeḍri (citadin). Aṭas i yeddan deg lεeb-agi armi yuγal d tannumi deg tsertit. 

 Amdan aserti mi ara yeffeγ γer taddart, deg lawan n tefranin, ad asen-yettmeslay i yimezdaγ-nni s teqbaylit. Acu kan mi ara yeg asarag daxel n tzeqqa, ad ibeddel udem, ad yerr iman-is d wayeḍ : ad yesseqdec tameslayt-nniḍen i wakken ad d-iban yeqfez, yeγra. Xas ulamma amur ameqqran ur t-id-fhimen ara, ur t-id-tewqiε ara lmeεna, ur d-yecliε ara deg-sen. Awi-d kan ad d-yesbin, ‘’yeḥrec, yeγra’’. Ula d anejmuε gar-asen deg usqamu aγerfan n tγiwant neγ deg usqamu aγerfan n lwilaya, taqbaylit-nni ur tt-id-yettawi umeddaḥ deg teqṣiṭ alamma zzint-d tefranin.

 Ass-a, imi tekcem tmaziγt γer uγerbaz, win yettmeslayen, ihi, taqbaylit d win yeγran. Ilaq ad tt-yettmeslay umdan-nni i wakken ad d-yesbin iman-is yeγra. Meεna ula deg teswiεt yecban ta, imdanen ur tt-sseqdacen ara. Mi i ten-tesseqsaḍ i wacuγer ur tt-sseqdacen ara, ad ak-d-inin :’’ur nezmir ara ad d-nini kulec s tmaziγ. Ulac awal n waya neγ waya.Yerna d tagi i d tugdut, yal yiwen ad yemmeslay akken yebγa ’’ Ha-tent-in llulent-d sebbat-nniḍen γur-sen i wakken ur sseqdacen ara taqbaylit. Tigi d sebbat kan γef wuguren n wawalen n teqbaylit imi deg Uγmis n Yimaziγen nessaweḍ nemmeslay-d s teqbaylit γef yal asentel, ama d win icudden γer tmetti, tadawsa, tadamsa, asegmi d tezmert…atg

 Nesteqsa kra n yimḍebbren deg usqamu aγerfan n lwilaya γef yiswi-nsen imi xedmen yiwen wass γef tmaziγt anda imtafaqen ad tuγal d tunṣibt. Ha-t-an usteqsi i asen-nefka : Iwumi ara tuγal d tunṣibt deg tmendawt  imi ula d kunwi i ur tt-tettmeslayem ara dagi ?

 Nnan-aγ :’’wid iwumi nhedder (lwali d kra n wiyaḍ) ur fehmen ara taqbaylit. Ihi, ur nezmir ara ad tt-nehder. Ilaq ad aγ-d-fehmen d acu i asen-neqqar’’.

 Nenna-asen : nefren-iken, i wakken ad aγ-d-fehmen nekni, neγ i wakken ad ak-nefhem kunwi ?  Akken i as-yenna winna :’’laṣel-ik yezgel-ik, win tebγiḍ yugi-k, mmel-iyi-d wi(n) k-yilan.’’  Ṭṭef deg tjaddit, mmeslay taqbaylit-ik, a Mu !!!

 Hocine.M  

  
 Kkes aɣilif kra n wayen ḍsan fell-ak wayetma-k d wiyaḍ ad ak-tekkseɣ tura kan, dɣa ma tebɣiḍ ad ak-rreɣ tifeḍ akk igdaḍ yellan deg ddunit merra. Afrux ameɣbun yeldi kan deg warquqen-is, issenhezz kan aqerruy-is, tikkelt d akessar tayeḍ d asawen akken ad as-yerra : Ih ! Teɛzem abrid, afrux-nni azeggaɣ yuɣal d amellal am udfel yerna yettdeggir-d yiwet n tafat tamellalt d taqessḥant yettḍurrun allen n win tt-iwalan. Tenna-as : ‘’Qmec tura allen-ik ad ak-ssiwḍeɣ alamma d imawlan-ik’’. Teɛzem diɣen abrid wis sin, yufa-d iman-is gar yemma-s d wayetma-s. Tazwara ur t-ɛqilen ara, tuɣal yemma-s tḥulfa i tasa-s n tyaziḍt tefrawes-d, tɛeggeḍ seg lferḥ : ‘’Lɛeslama-k ay afrux-iw amecṭuḥ !’’ Temlel-nni n wafriwen-is seg wakken d taqessḥant, tesdderɣel merra atmaten-is yusmen seg-s, ma d yemma-s, teqqim tẓerr acku tḥemmel mmi-s nezzeh, maca seg wass-nni tuɣal teḥzen am wakken yeḥzen netta ussan yezrin. Ula d igdaḍ-nni-nniḍen d arraw-is, ɣaḍen-tt imi uɣalen ur ttwalin ara. Agdiḍ ameɣbun, yeggra-d deg liqliq, yeɛweq d acu ara yexdem. Ixemmem, ixemmem, yuɣal yebren ɣer teẓgi-nni, yessawel i tewkilt-nni n teẓgi. Teffeɣ-d deffir n yiwet n tmadaɣt tameqqrant tenna-as : ‘’D acu i ak-id-yewwin diɣen ? Yenna-as : ‘’Bɣiɣ ad i yi-d-terreḍ tiɣmi-inu tazeggaɣt, terreḍ-d diɣen timeẓriwt i watmaten-iw i tesdderɣel temlel-nni i yi-d-tefkiḍ akken ad d-yezzi lferḥ s ul n yemma. D ayen i as-yenna i texdem mebla ma txemmem, acku teḥṣa s kullec. Dɣa netta yuɣal-d akken yella umayna, d afrux azeggaɣ, ma d atmaten-is uɣalen ttwalin am zik. Seg wass-nni, ifrax-nni merra ččan tamsalt akken i ilaq, gzan tamsirt i asen-yefka ugdiḍ azeggaɣ, fehmen d akken mačči d tiɣmi i yettakken azal, mačči d tiɣmi i d tidet. Akken tebɣuḍ tiliḍ, d amellal, d azeggaɣ, d awraɣ neɣ d aberkan neɣ gar-asen, ala azal n lecɣal-ik i itekkin. Yelha ma ɣur-k ul yeččur d tayri, tayri ara tbeṭṭuḍ ɣef medden merra. Tamacahut lwad lwad mliɣ-tt-id i warraw n lejwad.

  Seg tgemmi n teqbaylit 

  
 Irgazen n Tala Zeggaɣen, wid iwwḍen ttufiq, wid iwwḍen i unejmuɛ n taddart, meṛṛa udren-d ɣer Tewwurt n Tmadaɣt, ɣer tmeqbert anda ttnejmaɛen, seg wasmi akka i ǧǧan lǧama n Ufella. Zik, asmi tesɛa taddart sebɛa meyya iterrassen akken i t-id-immal leḥsab n tmecreṭ, ttnejmaɛen, ttẓallen di lǧama n Ufella. Tura mi akka izad lɣaci tuɣal tedyeq xas akken tesɛa snat n tzeqqiwin dduklent d useqqif. Ur tessaweḍ ara ad tawi annect n lɣaci ittnejmaɛen. Ǧǧan-tt kan i tẓallit.Tawwurt n Tmadeɣt deg ttnejmaɛen ass-a Wat Tala-Zeggaɣen zik tella d amadeɣ. Deg-s, aẓẓebbuj, deg-s tametwala, imliles, idmim, uzzu yerna izḍa isberber fell-as inijel ssya u ssya. Ur ikeččem yiṭij wala umdan, yeqqim kan d ayla n lewḥuc. Qqaren-d d taddart n At Lhaǧ I asen-tt-ifkan mi d-guǧǧan d akessar si taddart taqdimt. Taddart taqdimt n Tala-Zeggaɣen zik tuzga-d usawen sufella n yiwet n tewrirt. Ddren din alammi d asmi i asen-d-tusa teqriḥt sɣur tudrin i asen-d-izzin. Akken ad smenɛen iman-nsen guǧǧan-d d akessar, ɣer wanda llan tura, ɣer wakal n yimrabḍen, llan ddaw laɛnaya-nsen. Zenzen-asen akal deg bnan ma d timeqbert fkan-asen akal n Tewwurt n Tmadaɣt. Qqaren-d seg wakken d amadeɣ wadeg-nni deg meḍḍlen, iseggasen-nni imezwura, mi meḍlen yiwen, azekka-nni ad t-id-afen skeflen-t-id lewḥuc. Ass-a d wussan, taddert tennerna akin akka ur d-tegri lmitra n wakal ur nebni, aniwer terriḍ d ddiq. Lɣaci yegget alammi imezdaɣ ur ufin ara anda ara qqimen wala anda ara nnejmaɛen. Xas akken arrac zgan tturaren di tmeqbert tuqqna tawaffra, xas akken imeqqranen zgan ttɣimen, ttẓallen ɣef yiẓekwan, maca di tazwara imezdaɣ ugin meṛṛa annejmuɛ n taddert di Tewwurt n tmadaɣt ttnaṣfa n yiẓekwan. Ugaden ddeɛwessu. Acḥal i wumi ara tesleḍ seg wid izgan ttẓallen neɣ ttɣimin sufella n yiẓekwan qqaren: “ad aɣ-imneɛ Ṛebbi seg ddeɛwessu n wid iẓẓlen dagi.” Maca, uɣalen akk ttnejmaɛen din imi ulac anda ara ruḥen. Seg ttnejmaɛen din, mi ara yili ur yefri ara unnejmuɛ, aṭas i wumi ara tesleḍ daɣen qqaren: “waqila newwi ddeɛwessu.” Imezdaɣ n Tala-Zeggaɣen am nutni am wiyaḍ ttnejmaɛen yiwet n tikkelt i wagur neɣ mi ara d-iḥder cɣel iḥemqen i wumi tlaq tɣimit d umatu ma ulac ad ifat. Wid ikecmen ttufiq n taddert , ttaǧǧan lecɣal-nsen ttasen-d ttezdin d agraw daxel n lǧama n lemqam mi ara yekkat ugeffur am wussan usemmiḍ di tegrest neɣ berra i ubeḥri mi ara ilhu lḥal am wussan unebdu, ttmeslayen, ferrun timsal d lecɣel n taddart mi ara d-ilin

  …yettkemmil 

  Ramdane Lasheb 

  
 Yiwen n uqcic iǧǧa-t-id baba-s meẓẓi mi yemmut. Yemma-s tsebbel temẓi-s, fell-as, trebba-t-id s lḥif alammi meqqer. Mi yewweḍ d ilemẓi iḥemmel yiwet n teqcict d leɛmer-is maca nettat ur tecliɛ ara deg-s aṭas. Ɣer-s d ameddakel kan n temẓi. Mi ara tt-imlil yeqqar-s melmi ara d-awiɣ yemma ad kem-texḍeb. Nettat teqqar-as kan d lɣerḍ-k, rju cwiṭ. Alammi i tt-iḥres, yal tikkelt deg ara as-yini, nettat teqqar-as ma tḥemleḍ-iyi seg wul awi-iyi aya d waya. Akken yal tikkelt d acu ara as-tsuter. Netta ad as-tt-id-yawi, akken yebɣu ɣlay neɣ inqedwa cci-nni ad t-id-yaɣ neɣ ad t-id-idebbeṛ. Xas yemma-s ixla-tt. Ayen akk tesɛa d leqṛar n uxxam yella yewwi-as-t. Armi teɛya teqcict-nni deg-s tenna-as, aqcic-a issefk ad d-afeɣ amek ara gezmeɣ yid-s ma ulac wagi ad iyi-inṭeḍ am uselluf, wagi ad iyi-sderwec. Tikkelt-a i wakken ad iyi-iṛuḥ akin, ad iyi-xḍu, ad as-sutreɣ ayen i wumi ur yezmir ara ad iyi-d-yawi. Ass-nni mi t-temlal yid-s, taqsiṭ yiwet, am zik, aqcic iqqar-as kan melmi ara d-awiɣ yemma. 

  Tenna-as teqcict :  

 -Ma dɣa s tidet-ik tḥemleḍ-iyi am tfekkert n wul-ik, ugar n yemma-k, ad ak-in-sutreɣ i tikkelt taneggarut yiwet n lḥaǧa ma tewwiḍ-tt-id a rbaḥ a tafat ma ur iyi-tt-id-tewwiḍ ara fiḥel awal. Aqcic allen-is ceɛlent am tmes, inna-as :

 – Cṛeḍ kan a taɛzizt aɣbel deg-i, illa wasmi qqimeɣ ur am-d-wwiɣ ara ayen d-tcerḍeḍ! 

 -Ihi nekkini tura, tikkelt-a taneggarut i bɣiɣ d tasa n yemma-k, ad iyi-tt-id-tawiḍ ad tt-skenfeɣ, ad tt-ččeɣ. Aqcic isusem, iruḥ. Taqcict tezmumeg tenwa d ayen aqcic ad tt-ihenni i lebda. 

 Azekka-nni kan, aqcic izla yemma-s, ikkes-as-d tasa-nni-ines, yewwi-tt-id deg uqelmun-is d tazla ɣer teqcict. Tazla-nni d-ittazal iɣli igrareb. Tasa-nni tenṭew-d seg uqelmun n uqcic, tettegririb zdat-s. Alammi ḥebsen deg ugrireb, tenṭeq-d tasa-nni n yemma-s ɣer-s, tenna-as : 

 -Ulac d acu i ak-yuɣen a mmi !Akka i d tasa n tyemmat, akken tebɣu tili teswaɛt, tayemmat tezga tetteqliliḥ, tettergigi tasa-s ɣef tarwa-s

<p style="text-align: right;"> Ramdane Lasheb 

  
 Ahat tikwal ttmaggan da ed din kra n yiqeddicen s wazal-nsen, s waṭas n unadi ed unɛettab, maca ur ttawaḍen ɣer yifassen, ur yettizmir daɣen yiwen ad ten-yaf deg tnedlisin ɣef tsebba-ya neɣ d ta. Adlis i d-yessufeɣ, s tallelt n Tdukkla Tadelsant Adrar n Fad, gma-tneɣ amedyaz anaẓur Lxeyyer Brahimi s uzwel n « Yal azamul yesɛa azal » d yiwen i ur ilaq ad yezgel kra n win yebɣan ad yeṭṭef deg tgemmi-s tangawt (patrimoine matériel) s xilla n uḥraz deg teɣzi n tsutiwin. Deg-s ad yaf yimeɣri ayen akk icudden i uqennuc; swacu i yelha ad t-tebnu tmeṭṭut, anwi d allalen i yettwaseqdacen deg tẓuri-ya alama i ihegga i tuqqda deg uɣud, maca daɣen d acu i d anamek i yesɛa yal azamul yettwareqmen, imi akken i d-yeqqar uzwel, yal azamul yesɛa azal, yal irit tebɣa ad d-tini tmeṭṭut kra yes-s, ama ɣef tudert, ɣef lḥif i tettidir, ɣef tumert, ɣef tmussni, neɣ ɣef lebɣi-s yeffren ed wayen akk yellan d tigezzi (lbaḍna) ; d amawal n rrqem, skud zik mi ulac tira ed usenfali ɣef ukaɣeḍ, rrqem yeṭṭef mliḥ amḍiq-nsen. Deg udlis-a, yeɛreḍ umeskar-is, s tallelt n kra n yimdukkal, ad d-yegmer seg temnaḍt n Ayt Smaɛel, sɣur temɣarin ladɣa, ugar n 40 d azamul i d-yettbinen deg tugniwin s usemmi ed kra n usegzi-nsen. D aqeddic i yemuggen deg teɣzi n wayyuren, almi ɣer taggara tefren tdukkla n Udrar n Fad ad t-id-tessufeɣ, imi anezgum n tneggarut-a yezga kan d asekfel n wayen akk yellan d idles, n wayen akk yellan d tigemmi, d tangawt neɣ d turtangawt. Ass-a deg wussan ur d-qqimen waṭas seg-s, maca win i t-yebɣan yezmer ad yesnermes (contacter) tidukkla ɣef i d-newwi awal, i ara igen amek ad yaweḍ s ifassen.

<p style="text-align: right;"> Mhenni Xalifi  

  
 Taɣiwant n Uqbil d yiwet n tɣiwant gar tɣiwanin n Ain El Hammam, mazal teṭṭef deg leɛwayed n tjaddit , d yidles n tmaziɣt. Tesɛa ṭam (8) n tudrin. Gar tudrin-is, ad naf taddart n Wat Ṣellan i d-yefkan Ferḥat Ait Mouḥend, d yiwen n unelmad n Mouloud Mammeri. Yekker-d deg yiwet n twacult taqbaylit, baba-s d yiwen umǧahed ameqqran iwumi qqaren si Wakli, yemma-s Jeǧǧiga At Yusef. Yella gar yimezwura yennuɣen ɣef tmaziɣt netta d yimeddukal-is,Nour Ould Amara d wiyaḍ. Nuḍḥen akken tamaziɣt ad teṭṭef adeg i as-ilaqen. Iswi-nsen, ad tili d tutlayt tunṣbt. Yeselmed Ferḥat Ait Mouḥend deg sin yiɣerbazen : aɣerbaz alemmas Amar At Chikh, d uɣerbaz alemmas n Waɣzen deg Ain El Ḥammam, acku imir ulac iselmaden n tmaziɣt, dɣa yettawi yettara seg uɣerbaz ɣer wayeḍ, awi-d kan tamaziɣt ad teǧuǧǧeg. Iḥemmel aṭas acennay-nneɣ ameqqran Maɛṭub Lwennas. Yekcem deg ukabar n RCD deg useggas (1994-1995), akken bdan ijeǧǧigen n tmaziɣt fettun almi d-tusa lmut tqeccem-iten. Ferḥat yewweḍ leɛfu n Rebbi ass n 26 deg ɣuct 2014, sin yiseggasen-aya i aɣ-yeǧǧa. Yenneɛtab s yiwen waṭṭan ur nḥellu almi yegla yis-s. Akka yettwamḍel deg taddart-is At Sellan. Usan-d ad ɛezzin tawacult-is seg yal tama Lmut-is qqerrihet, maca ayen qerriḥen s waṭas , d gma-s Massinissa yenɣan iman-is yerna yella d amezwaru deg leqraya-s asmi d-yewwi akayad n bem deg useggas 1998 yesɛa 19 /20, yewwi-tt d amezwaru deg Ain El Ḥammam ; yerna yemmut baba-tsen mazal ttun tiyita terna-d tayeḍ, tiyita taneggarut d lmut n Ferḥat , ad d-yazen Rebbi sber i twacult-is , tajmilt tuɣal-as ilindi d useggas-a s trusi n yijeǧǧigen ɣef uẓekka-s, ad t-irḥem Rebbi 

<p style="text-align: right;"> Zakia Ben yahia  

  
 Taɣlift n Usegmi taɣelnawt terra lwelha-s deg yimalas yezrin iwakken ad d-tessewjed yiwet n temlilit ɣef uselmed n tmaziɣt deg umalu n tmurt n Lezzayer ladɣa deg twilayt n Relizane. Dɣa d tasweḍt tamatut tabidagujit I yesseddan lecɣal n temlilit-a anda I d-mlalen yimaswaḍen n tmaziɣt ukkud yiselmaden n Twilayin yecban Saida, Chlef, Tlemcen, tissemsilt akked Relizane. Ass amenzu d iɣeblan I d-ttmagaren yiselmaden iɣef yezzi umeslay imi deg temnaḍin-a n tmurt anekcum n tmaziɣt s aɣerbaz mačči d win I d-yemmugren lebɣi. Deg wayyur amenzu, iselmaden rwan amḍerkel, yal anemhal n uɣerbaz ixeddem akken yebɣa. Tagut tettifrir, asalu yerrez, tamacint ters ɣef rrayat. Iselmaden kkan-d nnig n yiɣeblan iwakken ad ṣṣerṣun ajerrid n tuqqna. Deg wass wis sin, tella-d akka yiwet n temsirt n tɣuri I d-tessewjed yiwet n tselmadt deg Relizane. Inelmaden akken ma llan ulac deg-sen win yessawalen tamaziɣt. Maca, kkin akken iwata deg temsirt, ssawḍen ttalsen-d, ttarran-d ɣef yiseqsiyen mebla ma sxedmen tutlayin nniḍen. Yiwet n tsaɛet ideg dehcen aṭas n wid yellan deg tzeqqa n tesnawit Ben Aouda , imi tamehla n Usegmi tesseḥḍer ula d imaswaḍen n tutlayin nniḍen iwakken ad ten-tger deg usenfar-a n useddu n tmaziɣt. Askasi I d-iḍefren d win yerzan tarrayt neɣ tarrayin I ilaqen ad tent-ḍefren yiselmaden n temnaḍin-a iwakken ad sseddun tamaziɣt s wudem usnan. D ayen yeǧǧan ama d iselmaden neɣ d imaswaḍen ad kemmlen amahil ula deg yiḍ iwakken ad d-ffɣen s kra n yiwellihen neɣ ahat tiferkiyin n useddu n temsirin. D acu kan, di yal tiukkelt, awal n yiselmaden yezga itezzi ɣef usbeddi n kra n ttawilat ara yilin deg lmendad I useddu n tmaziɣt. Aḥric agejdan d win icudden ɣer uḥric n tesweḍt imi ulac akka yiwen n umaswaḍ ara sen-d-yilin deg lmendad deg uselmed. D ayen yeǧǧan Mass Ouguellal, s timmad-is d imḍebber deg tesweḍt tamatut ad yessuter seg yimaswaḍen n tmaziɣt yellan deg temlilit-a iwakken ad ttruḥun ɣer twilayin-a iwakken ad d-ffken afus n tallelt I yiselmaden. Seg tama-nsen, imaswaḍen qeblen ad bḍun gar-asen timnaḍin. Iwulem kan ad d-nesmekti dakken imḍebber n tesweḍt d usileɣ deg tmehla n Relizane, Mass Ould Ali d d win I d-yellan deffir uxeddim ameqqran deg temlilit-a, imi ama s tmusni-s neɣ s wallalen, yessaweḍ yessemlal-d wid I terza taluft, aya d ayen I d-yenna fell-as Mass Ouguellal deg wawal-is ɣer taggara n temlilit:”Ḥṣut dakken ma yella nessaweḍ s axeddim yecban wa, tajmilt ad tuɣal I Mass Ould Ali I nufa deg teswiɛt-a.”

<p style="text-align: right;"> M. Smail 

  
 Am wakken i d-ttilin warmuden (activités) s wazal-nsen yal ddurt deg Tmurt n Yezwawen, ayen i d-yellan taggara n yimalas yezrin deg Yiḥeddaden ed uxxam n yidles Ṭawes Ɛemruc d yiwen seg-sen. Aya, mi yerra unalas-amedyaz Fares Idir s « ih » i uɛraḍ n Tdukkla Taɣect n Ugrud akked n Tdukkla n Yimuḍan n Uqerruy i iqeddcen deg waɣir n Bgayet, iwakken ad asen-d-yawi kra n tmucuha seg ugerruj aqbur n yimaziɣen, ed swayes ara ten-iger s uwenneɛ deg umaḍal n tirga, asugen, ed talwit. Yuɣ lḥal, am tikkelt iɛeddan mi iga amlaqi deg Sid Ɛli Lebḥer lwaḥi ed yimuḍan nniḍen ilmend n wass agreɣlan n yimeɛḍar, Fares yesmurres (il a réussit) ula tikkelt-a taneggarut mi yessaweḍ yessekcem imuḍan deg umaḍal-nni icebḥen rnu yessenṭeq-iten-id yal wa s tigawt-is, akken ad d-yeg tasedmirt (réaction). Yezuzzen akken iwata arrac imecṭaḥ i as-yettḥessisen s tmucuha yettwassnen yecban «Mḥend Uccen» neɣ d «Belɛejjuṭ», akked wunuɣen deg tferrawin ed ubendayer deg yifassen. Deg teɣzi n wakud, analas Fares Idir yewwi-asen-d s telqey akk ayen yeḍran deg tmucuha d ayen i d-ijebbden awellih s temsirin-is n tudert yemgerraden. Kraḍ n ttiɛadat dɣa i iga Fares gar Aweqqas, Iḥeddaden, ed uxxam n yidles n bgayet seg umhad 11 deg yunyu almi d sed 13, gar-asen wid yebda seg tsebḥit almi d tazeggant n wass, wiyaḍ yebda-ten mi yewweḍ ureqqas n temrint (ssaɛa) deg 13sr, kfan mettwal tameddit tamzikt. «Am temliliyin akk n usiwel n tmucuha i ttageɣ deg waɣiren yemxalafen n tmurt i ɛeddant tid n ddurt yezrin. D acu kan, tin n warrac imuḍan deg Yiḥeddaden tella d tuzzigt i nekk. Ladɣa mi d-ttafaren akk tigawin xeddmeɣ, am ccna ed tiyita n ubendayer. Ma d tin n uxxam n yidles Ṭawes Ɛemruc, akked usiwel n Uweqqas i d-giɣ i tlawin tseqqef am akken ssaramen yimeḥḍar». Akka i aɣ-d-yenna yilemẓi analas Fares Idir.

<p style="text-align: right;"> Mhenni Xalifi 

  
 Tuget n yinelmaden n tesnawiyin d yiɣerbazen ilemmasen Tizi Uzzu, ḥebsen ɣef ulmud n temsirin i wazal n ddurt. Imi seg wass-nni n lḥed 02/10/2016, ur uɣalen ara ɣer tneɣriyin-nsen n tɣuri, i wakken ad kemmlen aseddu n temsirin. Tamentilt akk n wanect-a d ulɣu-nni n yimuras i d-tefka tneɣlaft n usegmi taɣelnawt Massa Benghebriṭ ideg tekkes 5 n wussan i lfayda n yinelmaden. Acku deg yiseggasen yezrin, ttɣimin warrac deg yimuras n tegrest snat smant (15 wussan), gar taggara n buğamber d tazwara n yennayer. Ma d aseggas-agi, tefka-asen-d kan 10 wussan, imi ad d-fɣen ass n lexmis 22/12/2016, wa ad uɣalen ass n letnayen 02/01/2017. Maca inelmaden xelfen-as i wanecta s lekdub ur nesεi ara lsas, armi uɣalen umnen belli ur d-ttawin ara imuras n unebdu alama d 06/07/2017. Am wakken daɣen ara d-awin kan 10 wussan daɣen deg tefsut. Ɛlaḥsab n yisalen ineggura i d aɣ-d-yewwḍen seg tenmehla n usegmi n lwilaya n Tizi Uzzu, d akken ala ciṭ n ubeddel i yellan deg wussan n yimuras, imi d tidet deg wid n ccetwa ad awin kan 10 wussan, maca deg widak n umwan (wid n unbir) ad awin 7 wussan mačči 4 wussan, seg 27/10/2016 alamma d 02/11/2016. Daɣen widak n tefsut ad ten-awin i 15 wussan, ula d imuras imeqqranen, ad ten-awin deg lweqt-nsen, deg taggara n waggur n Mayyu. Aṭas n tesnawiyin n Tizi Uzzu i iḥuza uneḥbus-agi ɣef leqraya, gar-asent: tasnawit n Ssuq, tin Lxensa, Faḍma n Ssumer, tasnawit tamaynu…atg. D waṭas n yiɣerbazn ilemmasen ,yecban: Saεid Babuc, Saεid Derder… D ayen i d-yeglan s waṭas n tmesbaniyin d tikliwin deg tlemmast n temdit-agi. Am wakken daɣen ixedmen tirza ɣer tenmehla n usegmi n lwilaya n Tizi Uzzu i wakken ad as-siwḍen izen srid i unemhal n usegmi d tneɣlaft n usegmi. Ma d ayen akk yessewhamen deg wanect-a, imi tiddukliwin n yimawlan n yinelmaden n tesnawiyin-agi d tid n yiɣerbazen ilemmasen, ur d-girent ara afus-nsent adas-tiniḍ ur d ten-teεni ara taluft-agi n warraw-nsen yeqqimen ddurt ur ɣrin ara.

<p style="text-align: right;"> Adaoun Abdelghani 

  
 Mazal ɣer Yicawiyen, ar ass-a, yiwet n lɛada i xeddmen deg lɛid tameẓẓyant. Xas ulamma aṭas deg-sen ur ẓrin ara ansi i d-tekka tsisrit-agi, meɛna tasuta tettaǧǧa-tt-id i tayeḍ.

 Ihi, yal mi ara yemzl ikerri, ad d-yeddem ubabat alemsir-nni, ad yesfeḍ yis-s udem-is. Syin ad t-yefk i mmi-s ameqqran i wakken ad yexdem am baba-s. Akken alamma ɛeddan-d akk iɛeggalen n twacult : xeddlent ula d tilawin. Acu kan, amur ameqqran, ttgen mebla ma ẓran azal-is. Ɣef wakken i d-nnan kra, lɛadda-a, tesɛa assaɣ akked ugellid Aksil (Kossaïla). Asmi i irefden tagelda mebɛed Dihia, ssemlalen-t akked OkBA, winna i d-yewwin aɛraben ɣer tmurt n ugafa, kra n lweqt mebɛed amennuɣ mgal-is. Yeḍleb Okba deg Aksil i wakken ad yezlu u ad yazu ikerri. Aksil, ur yebɣi ara, yenna-as ad t-xedmen yiqeddacen. Acu kan, iḥettem Okba fell-as i wakken ad t-yexdem. Ihi, yexdem-it Aksil berra n wul-is. Mi yezla ikerri-nni, yesfeḍ tamart-is s yidammen-nni. Yella yiwen dinna, yefhem tamsalt-agi n usfaḍ, u yenna-asen d akken d tamsalt n ttar. ¨hedret-it-id kan ad d-yerr ttar. Dayen i yeḍran. Kran kan n lweqt, inuda Aksil ɣef Okba, dɣa yerra-d ttar-is : yenɣa-t. D tidet neɣ tamacahut, lḥaṣun akka i tt-ḥekkun. 

<p style="text-align: right;"> Hocine.Moula  

  
 Tacennayt Tafinlandit, Stina tesmekta-d ass n ttlata tameddit di Lezzayer agerruj n ccna n teqbaylit s ucewwiq-is d-yecnan akken iwata tizlatin n inaẓuṛen imeqṛanen n ccna n teqbaylit zdat n yemfeṛǧen yennecṛaḥen. Tameɣṛa, d-yellan di tzeqqa n Ṛadyu tazzayrit almend n tfaska turubit  tis 16 d-yellan di Lezzayer, tewwi-d aṭaṣ n medden d-yusan ad slen i Stina sen-d-yecnan tuɣac mechuṛen, ayagi tesḍefr-it s ccḍaḥ n teqbaylit yettwasnen.Tkecm-d s ṛṛubba n teqbaylit, tacennayt, s taɣuct-is n Lupiṛa, tesmektay-d akken ilaq tacennayt tamyarutt Taos Amrouche, yettwasnen s icewwiqen-is n wansayen n temnaḍt n leqbayel i terra ɣer ccnawi n lupiṛa. Ḍeffṛen-tt-id yimaẓwanen-agi, Akli Remili d Chilla Hafid (amesdinen) Betbtoub Mohand (bassiste), Maouche Samir, Mermouri Ahmed (dderbuka), Stina tecna-d tizlatin n inaẓuṛen imeqṛanen n yedles amaziɣ, am Djamal Allam, Idir, Ait Menguelet neɣ ccix ameqṛan n Chaâbi El Hadj M’hamed El Anka ladɣa tizlatin yecna s teqbaylit. Ger wayen akk ay d-tecna, « Mi ara d-yuɣal, Tella » n Djamal Allam, « Amedyaz » n Lewnis Ait Menguelet, « Ay-a lxir inu » n unaẓuṛ Idir, akk d  « Iẓṛi-w yeɣleb leḥmali » n El Hadj M’hamed El Anka, yules ucennay ameqṛan n Chaâbi n teqbaylit, Matoub Lounès. Am wakken ay d-tecna zdat n yemfeṛǧen tizlatin s tutlayt tafinlandit am « Valiaikainen » d « Malja ». <span style="white-space: pre;"> </span>                            <span style="white-space: pre;"> </span>              

  NSL(APS)

  
 Tenna-d tneɣlaft n usegmi aɣelnaw Massa Noria Benghebrit, deg yiwet n tedwilt deg tiliẓri, d akken: akayad-agi n taggara n uswir amenzu (5ème A.P) n useggas aɣurbiz 2016/2017, ad t-sεeddin yinelmaden deg yiɣerbazen-nsen. Deg wawal-is tenna-d, daɣen, d ayen negzem-itt deg rray, d akken akayad-a ad t-sεeddin am useggas iεeddan deg yiɣerbazen anida qqaren, mebla ma rzan ɣer yiɣerbazenn-niḍen. Anect-gai, i wakken ur d-ttmagaren ara uguren i d-ttemlilin yal aseggas yinelmaden, gar-asen: ugur n laman, ugur n usiweḍ akked win n lweqt… Tenna-d, daɣen, belli tansa-nni tunsibt n umaris (ddiwan) aɣelnaw n yikayaden d temsizzliyin, ha-ta-n yelli tiwwura-s ass-nni n 16deg tuber 2016 alamma d 16 deg unbir2016. I wakken ad izmiren akk ad jerrden iman-nsen deg unuɣen n usεeddi. Ma deg wass 20 deg maggu 2017 d asawen, zemren akk yinelmden ad d-jebden tiseɣrayin-nsen (convocation) n usεeddi. Ma seg 15 di yennayer 2017 alamma d 15 di furar, ad tili tensa-a telli yakan i wakken ad tḥeqqen ma yella inelmaden-agi jerrden iman-nsen neɣ ala. Yerna ad seɣtin tucḍiwin ma llant deg yisallen i yuran daxel n tansa-a.

<p style="text-align: right;"> Adaoun Abdelghani 

  
 Saɛid Ḥammum d aselway n tiddukla n yimaɛder d yemddukal-nsen n temnaḍt n Wizgan. Xas akken iruḥ-as yiẓri, i wala axir n wiyaḍ abrid yessufuɣen ar tafat. Iwala s wul-is ayen ur walan ara wiyaḍ s wallen-nnsen. “Timuɛḍert” ur t-tcekkel ara, ur t-tessefcel ara. Ibedd s lqedd-is i ddunit, yeṭṭef afus i twacult-is almi tt-yessaweḍ ɣer lber n laman. Ur d asyenni ara “dayen tura ad rtaḥeɣ”, yelha-d d yiɣeblan n yimeɛḍar, yessebded-d tiddulal ara ten-ijemɛen. Nemlal-it, ussan-a, nemmeslay yid-s. Atan d acu i d aɣ-d-yenna :

  Aɣmis n Yimaziɣen : Anwa i d Saɛid Ḥammum u d acu n sebba n tiderɣelt-ik? 

  Saɛid Ḥammum :  Luleɣ-d deg waggur n yulyu 1956, di taddart n Wizgan, di tallit n tegrewla, dɣa ass-nn i seryen axxam n Muhend Welḥaǧ, deg lawan-nni yuget laẓ d lḥif. Kreɣ-d am nnek am tezyiwin-iw. Ass-mi sɛiɣ 18 wagguren di laɛmer-iw, d tallit n tegrest, yemma wwin-tt lɛesker ɣer tejmaɛt n taddart am tlawin niḍen. Dɣa yiwen uxabit yeddad d lɛesker n Fransa, yefka-asen tikti akken a yi-ksen fell-as i waken ad-zzenz, imi sɛiy 04 n laɛmum-iw d imjuhad. Yemma teqbel a yi-teǧ d amecṭuḥ ɣef udem n tlelli ula ad-tezenz. Teǧǧa-yi nekk d 02 watmaten-iw d imenṭaḥ, yiwen yesɛa 07 n yiseggasen wayeḍ 04 n yiseggasen, tturaren di tɣarɣart n wexxam tabaɛey-ten s deffir, ɣliɣ ɣef qaru ɣer lkanun. Assen I tbedel tudert fell-I, ttṣuɣuɣ, atmaten-iw ulr-zmiren ad-xedmen kra, qqimaɣ azal n 10 n dqayaq sufella n tqaṛumt yerna ɣef udem. Yiwet n temɣart d tajarett-nnaɣ, nna Feṛṛuja At-Ɛli, tesla-d i ussuɣu, tuzzel-d tekkes-iyi-d, maca ifut lḥal, imi allen-iw wwant di lkanun.

  Amek i muggren imawlan-ik tawaɣit yeḍren yid-k?  

 Tawaɣit yeḍṛan yid-I teseqlalaḥ imawlan-iw aṭas, thus-iten tyita, yal ass ttezmen deg imman-nsen. Di tallit-nni n ṭrad, kra n tlawin nnant i setti (Jida) akken ayi-cegɛen ɣer Fransa, imi yuɣ lḥal baba yunnag ɣer din. Setti teqsed imjuhad, tenna-yasen s wayen yellan, maca uggin ad-ṛuḥaɣ ɣer Fransa, nnan-as-d ad-idawi dagi di tmurt, xedmen-iyi 03 n tikkal dwa i wallen-iw, maca deg-asen yura Rebbi akken ad dreɣlent wallen, maca ḥamdullah, ttwaliɣ s wallaɣ-iw.

  Yuɛaṛ aṭas win mi dreɣlent wallen, maca keč muḥal tfecleḍ, ḥkkud ciṭuh ɣef amek tesɛeddaḍ tudert-ik ? 

 D tidet yuɛar aṭas win ur nesɛi iẓri, maca nek ḥamdullah ulac d acu iyi-ḥebsen di tikli, deg umennuɣ-iw, qeblaɣ ayen iyi-d-yefka Rebbi, u netta ur yeffek-ara afus deg-i, muḥal yeǧǧa-yi. Tedduɣ d warrac n taddert-iw, d tnuda-w akked yemddukal-iw. Imawlan-iw muḥal seḍḥan yis-i, suffuyen-iyi ɣer berra, tedduɣ ɣer tmeɣriwin, ɣer lexla, ɣer temdint, ddiɣ yid-sen anda bɣun ṛuḥen. Dayen iyi-ǧǧan snaɣ merra ibardan, kraɣ-d ur-ḥusseɣ-ara s lexṣaṣ sɛiɣ, turaraɣ, tqeṣiṛaɣ,cennuɣ d yemddukal-iw, tudert-iw ur-temgarad-ara ɣef tizya-w. Mbaɛd timmunent, muḥal kecmaɣ s aɣarbaz i ittewxeṣen i yimaɛder ɣes akken tettewnnefk-iyi tegnit deg seggas n 1966, anda niqal ayi-cegɛen ad-ɣreɣ deg uɣarbaz n yimaɛer id-yezgan di tama n Lɛacur di Lezzayer tamanaɣt, macda yemma tegguma ad-tefraq fell-I,d tagi id tassa n tyemat. Syen deg seggas n 1980, deg aggur n maggu zewǧaɣ, aggur kan uffiɣ-d axeddim. Xedmaɣ taḥanut n yissufar n wučči, farzaɣ idrimen u snaɣ ad-rraɣ ssarf, rnu imezdaɣ n taddert-iw ttɛawanen-iyi aṭas, ttaɣen ɣur-i. Mbaɛd 03 n yiseggasen, ubayen deg seggas n 1983, kecmaɣ yer luzin n yibaliyen “ ENABrosse” I ittewxeṣen I idarɣalen id-yezgan di temdint n Tizi-Wezzu, xedmaɣ 26 n yiseggasen, tuɣal luzin-nni teɣlaq I lebda deg seggas n 2009.

  Amek ik-d-tusa tekti txelqeḍ-d tiddukla n yimaɛder? 

 Deg ass-mi snaɣ d acu id nffaɛ-iw, ttxalaṭaɣ deqs n tiddukliwin, akken i kecmaɣ di kra, imi lliɣ d aɛeggal n tiddukla n yidarɣalen n Tizi-Wezzu, maca wallaɣ lexṣaṣ meqqren di temnadt n Wizgan deg ayen icuden ɣer izarfan n yimaɛder. Dɣa deg 22 ɣuct 1998, lliɣ d inebgi n Radyu taɣelnawt n teqbaylit (Amaṭṭaf wis 02), di tedwilt n Xadiǧǧa Cixi akked ǧahida, asentel n tedwilt “ D amsebrid mačči d amenṭaṛ. Din i yid-tusa tekti, graɣ-d srid tiɣri akken ad-nexlaq tiddukla n yimaɛder d yemdukkal-nsen n temnaḍt n Wizgan, maca tiddukla tḍul, ur d-tlul-ara imiren. Cfiɣ yiwen n wass, imḍebren n tɣiwant n Wizgan heggan-d ilmend n wass aɣelnaw n yimaɛder, ass n 14 maɣres 2000, deg uɣarbaz alemmas Hammadi Muḥend Saɛid n Wizgan. Rruḥaɣ melba tinubga, akken wḍaɣ, yiwet n teqcict tugi ad-kecmaɣ. Nniɣ-as d acu-t wass-a, d acu i tagnit? Tenna-id ass-a 14 maɣres ass aɣelnaw n yimaɛder. Dɣa uɣalaɣ nniɣ-as; ihi kem ad-tefɣeḍ a yi-teǧǧeḍ amḍiq-im, imi kem mačči d tamaɛdurt, ur kem-taɛni ara temsalt. Kecmaɣ nnig wul-iw, imi llan merra yemdanen ala imaɛder. Dayen iyi-fkan tabɣest akken ad-nexlaq s lɛejlan tiddukla n yimaɛder d yemddukal-nsen, anejmuɛ amenzu yella-d ass n 29 maggu 2000, cfiɣ llan 12 n yimaɛder akked 03 n yemddukal-nsen. Imiren I nebda nettazal sya u sya I usenṣeb n tiddukla, dɣa ass n 03 furar 2001, tiddukla-nnaɣ tesɛa lekwaɣeḍ s wudem unṣib

  Di 2001 ar tura, deqs n yisenfaren i txedmet, tzemreḍ aɣ-d-tiniḍ amek id-wwit amecwar, almi id-tewdem ɣer wannar-agi ?  

 Di tazwara, ad-rraɣ tajmilt I uselway n tɣiwant n Wizgan n tallit-nni mass Muḥend Aɛrab Kessai, iɣ-d-yefkan axxam naɣ lemqar n tiddukla deg “Ex S.A.S” n Wizgan, acu kkan di 2001 d tafsut tabarkant, yella laxṣaṣ meqqren di lxedma, leqdic ur iteddu ara akken iwata. Maca di 2005, nebda leqdic iṣeḥan, tiddukla n yimaɛder nerra-tt n temnaḍt n Wizgan ideg ttekant 04 n tɣiwanin, ger-asent; Wizgan, At-Zikki, Illulen Umalu akked At-Yeǧǧar. Asenfar amenzu i nexdem, njared merra imaɛder n 04 tɣiwanin tesɛa temnaḍt n Wizgan, anda i neqsed ixxamen n tɣiwanin iɣ-d-yefkan lejridat n yimaɛder, syen neqsed tudrin, netruḥ axxam axxam, nesteqsay ɣef yimaɛder ur nettewjared-ara, anda id-nuffa nnig n wezgen n lejridat iɣ-d-ffkan di tɣiwanin, imi nutni fkkan-d azal n 450 n yimaɛder, nekni nerna-d 574 niḍen, laḥsab unṣib yuɣal 1024 n yimaɛder i tesɛa temnaḍt naɣ dayra n Wizgan. Dayen iɣ-idegren nettnadi d acu id asenfar amenzu ara-nexdem, nuffa-d illaq anexdem aɣerbaz n yimaɛder (CMP). Di 2008, yiwet n tudsa n lurup (ONG 02), tgger-d tiɣri i usbeddi n yisenfaren ilfayda n yimaɛder, dɣa nerra i teɣri, asenfar yettwaqbel s wudem unṣib, u d asenfar id-yesqamen 600 melyun sentim, 80% txelleṣ-iten tiddukla n Lurup, 20% d lemɛawnat n yemḍebren n tɣiwanin n lwilaya n Tizi-Wezzu akked iɛarḍiyen. Dɣa imḍebren n tɣiwant n Wizgan fkkan-d aɣarbaz amezwaru n taddert n At-Sidi Amar I ittewɣelqen, tura nxeddem deg-s.

  Acu n yisenfaren niḍen i txedmet ? 

 Aseggas n 2010, nxelqed asenfar niḍen, tagi d leqraya i merra imaɛder “ L’Education exclusive “, annact-a d amaynut di temnaḍt n Wizgan, imi aṭas n yemdanen ur uminnen-ara dakken amaɛdur ad-yuɣal ad-yeqqar deg yiɣarbazen n baylek. Maca ɣer-nnaɣ annect-a mačči d awezɣi, nwala imaɛder yeqqaren deg uɣarbaz isen-ittewxeṣen (CMP) di 2008 almi d 2010, zewṛen, aṭas deg-sen id-yukkin, dayen iɣ-yeǧǧan numen s usenfar-agi. Nebda tazla, nerwa laɛtab d lmerta, nesuddus-d timliliyin n usaḥbiber d usaɛlem ɣef leqraya n yimaɛder, isaragen, asenɛt n yisura d waṭas niḍen. Dɣa ad-farsaɣ tagnit ad-rraɣ tajmilt i imejjayen d yiselmaden I ittewxeṣen iɣ-d-yefkan afus n tallelt, imi nelḥa aṭas ɣer zdat, newweḍ ɣer yeswi-nnaɣ. Dula teqbel asenfar-agi n leqraya n yimaɛder deg iɣarbazen n baylek, annect-a ibban-d di tnaɣlaft n ttrebga id-ixelqen tizeɣwa i ittewxeṣen i yimaɛder. Asenfar wis ssin, nexlaq-d aɣerbaz amecṭuḥ i uɛiwen n yimaɛder di lxedma (Centre d’aide par le travail), anda i nesbed 0» n yisakwanen unṣiben i yimaɛder yesɛan nnig n 17 n yiseggasen, isakwanen-agi ( Les ateliers) ad-nnaf deg-sen lxedma n yibaliyen (Brosserie), Axaṛaz nnaɣ win ixedmen isebbaḍen d lexedma di tebḥirt, u ɣas akken ibban-d lexṣaṣ maca asenfar iteddu yettkemil, nteddu akken nufa mačči akken nebɣa, rnu yeqqar yenzi aḍar I teddun yeṣawaḍ.

  Acu n lexṣas yellan ? 

 Mačči d yiwen wuggur, gten aṭas. Di tazwara, ur nesɛi-ara aṭas n lewsaɛ ideg ara nexdem, nxeddem di ddiq, si tama niḍen ibban-d lexṣaṣ deg allalen n lxedma, akken id-ibban wuggur n yiselmaden n lḥirfat-agi id-bedraɣ, am isebbaden d ibaliyen, dɣa ttewḥetmaɣ akken ad-xedmaɣ snat n lexdayem, d aselway n tiddukla, u d aselmad I ittewxesen deg usuffeɣ n ibaliyen, imi ala nek i yellan. Syen i tebɛed wuggur niḍen, wagi d azenzu n yibaliyen I xedmen imaɛder deg uɣarbaz, ur-nesɛi ara lekwaɣeḍ (Les factures) swayes ara nezenz. Akka tura nesɛa 3400 ibaliyen qqimen ur nzin-ara. Maca muḥal nefcel, ankemmel lxedma n usenfar-agi lemɛana n yimaɛder deg uxeddim, imi kra n tawilat d wallalen llan, si tama nidwaɛden-aɣ kra n yiselwayen n tɣiwanin, am Wizgan, Ifiɣ d Yillulen n Umalu akken aɣ-d-fken tizeɣwa ideg ara nesbed asefar-agi ( C.A.T) s wudem unṣib.

  Amek d-yettili leqdic gar-awen d tenmahla n ttrebga ?  

 Leqdic icuden ger-aɣ akked tmahla n trebga d win igarzen aṭas, imi fkan-aɣ-d aṭas n wafud I usebɣes n waḥric n trebga n yimaɛder, xarsum deg ayen icuden ɣer usenfar “ Leqraya i merra “ naɣ “L’education pour tous», anda tamahla n trebga tesbed 03 n wussan I useggas anda I nxeddem timliliyin meqqren akked iselmaden I ittewxeṣen.

  Acḥal n yimaɛder i tetabaɛet ? 

 Zik netabaɛ 218 n yimaɛder di temnaḍt n Wizgan, tura nessaweḍ ɣer 1027, d laḥsab I yullin s waṭas, imi aṭas n yemdanen i yumnen s wayen I nxeddem.

  Acu n wassaɣ i tesɛat akked tiddukliwin n tmura n lbarani ?

 Nniɣ-d di tazwara dakken asenfar amenzu i nessuli, nexdem-it akked tiddukla n Lurup, syen nuɣal nekcem s lxedma akked tiddukla tagreɣlant n yimaɛder, iɣ-iɛawnen aṭas deg usbeddi n deqs n yisenfaren id-bedreɣ di tazwara, si tama niḍen tiqedemt (L’Ambassade) n tmurt n Fransa, nexdem yid-s asenfar n lemɛawna ɣer uxeddim (A.T naɣ (Aide au Travail). Akken I nexdem tura yiwen usenfar akked yiwet n tiddukla n yimaɛder (PCPA) I teselḥay tiddukla NADA, wagi d asekfel n waṭan n laɛqel, anda I nexdem yiwen n wexxam n tujya ɣef dema, annect-a yella-d s tallelt n tmahliwin n tmetti d tezmert n lwilaya n Tizi-Wezzu.

  Yettkemmil deg usebtar  

  Amek id-yettili ukewen n yiɛeggalen n tiddukla-nwen di tmurt-nnaɣ d tmura n lbarani ? 

 Deqs n yiɛeggalen-nnaɣ i nceggaɛ ɣer tmurt n Fransa xedmen-d tannant n ukewen ɣef imaɛder d izarfan-nsen, akken I nettceggiɛ yal seggas kra n yiɛeggalen n tiddukla-nnaɣ ɣer temnaḍt n Tipaza, I ukewen-nsen di trebga i ittewxeṣen i imaɛder (Education spésialisé), si tama niḍen nettxelliṣ tannant n ukewen iɛeggalen-nnaɣ deg iḥricen yemgaraden ɣer wid ixedmen imman-nse (privé), akken id-nettawi ɣer uɣarbaz-nnaɣ iselmaden d imejayen I yettewxeṣen xedmen tannant n ukewen ama i ixeddamen n uɣarbaz ama i iɛeggalen n tiddukla.

  Acḥal akka tura n ixeddamen yesɛa uyarbaz n yimaɛdar-nwen (CMP) ? 

 Nesɛa 28 ixeddamen, tuget deg-sen d tiḥdayin (timejayin n tnefsit d tid i ittewxeṣen deg lahdur), acu kan d tamahla n lumur n tmetti n lwilaya n Tizi-Wezzu iɣ-d-yefkan afus n tallelt, s tikci n les contrats (D.I.S) (P.I.D), u d nutni I yettxelliṣen ixedamen.

  Tura anef-aɣ ciṭuḥ i uḥric-agi n tmeti, imi berra n waya tkecmeḍ s tehri ɣer wannar n tẓuri di temẓi-k, amek i d-telḥiḍ amecwar ? 

 Si temẓi-w ḥemlaɣ taẓuri, cfiɣ tedduɣ d amecṭuḥ d yelmeẓyen n taddert-iw, imi ara cennun s tgitaṛin-nsen bera naɣ di lexla. Cfiɣ deg seggasen n 1979 / 1980, rruḥaɣ ɣer Radyu taɣelnawt n teqbaylit (Amaṭṭaf wis ssin), ɣer tedwilt iɣennayen n uzekka, dɣa Muḥamed Racid akked Ḍrifa nnan-iyi-d acu n tezlit ara d tecnuḍ? Nniɣ-asen “ Iḍelli id-nlul, neɛya ur nessin ddunit ” d tizlit xedmaɣ nek. Dɣa nnan-d mačči ass-a tagi, cnu-d tizlit n Lewnis n At-Mengellat. Cniy-d tizlit “llulaɣ-d wḍaɣ d ilemẓi», syen nnan-d rruḥ tura mbaɛd akin-nceggaɛ. Dɣa ḥṣiɣ bli muḥal ayi-d-cegɛen, imi di tazwara uggin tizlit-iw, deg assen xedmaɣ tizlatin imman-iw kan.

  Tzemreḍ ad-bedred kra n tezlatin-inek ? <span style="white-space: pre;"> </span>

 Tamezwarut “Uqbel ad-nlal naɛya, urɛad nessin ddunit», “Lukan tura ara d-lallaɣ, as-inniɣ I Rebbi xaṭṭi” , “Ayitbir bedd-as ɣef ṭṭaq” , “Assif meqqren” , “Wissen” , “Gmu deg issem” atg…

  Ɣer tama n ccna telliḍ ger wid yeṭfen deg yiwen n wansay yesɛan azal meqqren, wagi a azenzu n lḥeni. Amek ik-d-tusa tekti ? 

 Zik gten wid yeznuzuyen naɣ i yettawin lḥeni, xarsum di temnadt-agi n Wizgan, maca deg seggasen n 1990 irruḥ qrib yengar wansay-agi, imi imɣaṛen yeznuzuyen lḥeni fukken, wa yemmut wa ur yezmir, yella tallit-ni yiwen n yilemẓi yeznuzu lḥenni s ssuma ɣlayen, dayen i yeǧǧan imdanen wexṛen I wansay-agi maca mačči seg ul. Deg akken i walaɣ ansay-agi i teddu deg ubrid n ngar, nniɣ-as i yiwen n wamddakel-iw d amedyaz akken anxeddem lḥeni am zik, yerna baṭel. Dya I tewqennaɛ, nebda leqdic deg seggas n 1992, di taddert-nnaɣ Wizgan, syen netruḥu ɣer waṭas n tudrin d temnaḍin niḍen, u nesawed nxeddem nnig n 100 n tmeɣriwin yal anebdu. Dayen i yesefraḥen imi ansay-agi yebda yettuɣal-d di deqs n temnaḍin, amedya di tɣiwant n Yillulen Umalu, ḥebsen ansay-agi n lḥeni deg seggas n 1966, tura yuɣal-d.

  Awi-d yiwen seg isefra-inek 

  Xas ma xuṣṣaɣ deg allen  

  D adarɣal ur lliɣ-ara 

  Xas tesɛeb fell-I tikli 

  Maca ur ḥebseɣ-ara 

  Taɛekkazt tezga yid-i 

  Syes id-ttafaɣ iẓṛa 

  Am nek am Izzayriyen 

  Ukkaɣ di lebni n tmurt-a 

  Sɛiɣ idamen n wudem 

  ɛiɣ tayri yettḥussu wul-iw 

  Mebla lemziya-nkent a yallen-iw 

  Skud yeǧhed wallaɣ-iw 

  Awal-ik n taggara ? 

 Ad d-ggreɣ tiɣri i telmeẓyin d yelmeẓyen akken ad-sɛun asirem d tebɣest, ad-sudsen imman-nsen I uzeṭṭa n tdukli ger-asen, imi qaren zik taddukli teḍmen lɛez, ma neddukel an-iɛziz,a nexdem tamurt-nnaɣ imi ala tagi i nesɛa, rnu tudert d amennuɣ.

<p style="text-align: right;"> Tadiwanit n Islam Bessaci 

  
 I lmend n usmekti n umulli wis 60 seg mi tendeh lgerra n 01 nuvember 1954, axxam n yilmeẓyen “Keddac Ɛli” n At-Yanni ihegga-d asarg ass nni n lǧemɛa 31 tuber. D Mass Bacuci Ɛli i d-yemmeslayen ɣef Wat Yanni ass mi d-kecmen ifransisen tamurt n Leqbayel.  Tameddit-nni mi yessuli usarag, rzan warrac n uɣerbaz alemmas d wid n tesnawit ar tama n yicerriḍen, ẓran-d amekkan d wayen d-yegran d later si tegrawla nni. Mass Bacuci yesmekta-d s wayen yeḍran d wamek d-kecmen ifransisen ar tmurt Leqbayel. Deg useggas n 1830  ikcem-ed uɛdaw afransis ɣer tmurt nneɣ seg mi tɛedda tedyant n temsebuḥrutt i d-ufan d tasebba; maca iswi-nsen n tidett d asteɛmer n Lezzayer. Ẓedmen-d s 567 n lembaber, i d-yewḍen ar lmersa n Sidi Ferreǧ ass n 14 yulyu 1830. S yin llin abrid s lemdafeɛ, dɣa wḍen ar “l’Etat du gra” di lberǧ n Day. Imir-nni Lezzayer tella ddaw leḥkem aṭerki. Uqbel ad d-tekcem, yuɣ lḥal Fransa teɣra yak timsal d iberdan n tmurt. Di lweqt n Marical Bijou, yugi ad yesteɛmer tamurt n Leqbayel imi s-yenna belli ur telli ara deg-s lfayda s yidurar-is. Dɣa iṛuḥ ar Lmeruk i wakken ad iḥkem dinna, s yin Marical Rondan i yeṭfen amekkan-is.  Imir, mi d-heggan leslaḥ d lɛesker-nsen ẓedmen ɣef tmurt n Leqbayel. Kecmen-tt-id seg Tedmayt di yebrir 1857. Zwaren-d seg Iɛeẓẓugen d Buɣni. S yin, yesla belli llant snat n tmura weɛṛit, At-Yanni d Larebɛa n At Iraten, ma yella yeṭṭef-itent, ad tuɣal lezzayer akk ines.  Di yunyu 1857, ṭfen ssuq n Laṛebɛa i wumi d-zzin s leswaṛ, s yin kecmen-ed  amekkan iweɛren aṭas, umi qqaren Icerriḍen. Dina i ten-tqubel Faḍma n Summer aked Bubeɣla. Ass n 25 yunyu 1857 mlalen-d leɛrac n At-Yanni, Iwaḍiyen d win n tizi-wezzu akken ad ten-qablen. Din i ɣlin azal 167 n iterrasen n lɛerc n At-Yanni, am “Saɛid At Lmuhub», “Ḥasen n imceddalen», “Ṛemḍan n At Laɛrbi», d waṭas nniḍen.

 Teɣleb Fransa leqbayel imi tesɛa aṭas n ttawilat d leslaḥ. Di tallit nni netni yessaweḍ-iten lḥif ar almi tetten ula d leḥcic, s wakka i terbeḥ Fransa lgirra n Icerriḍen. Seg tama nniḍen, tebna lberǧ ad yesɛu azal n 25 ikilumitren di teɣzi, d 5 lmitrat di leɛli, i wumi rran snat n tewwura. Yiwet ɣer “Micli” ma d tayeḍ ɣer Tizi-wezzu.  Mi d-yuli Marical Rondan ɣer Laṛebɛa, yenna: “ṭfeɣ nefṣ n tmurt n Leqbayel, mazal-iyi kan At-Yanni dɣa ad ṛessiɣ deg-s”.

 Acku At-Yanni d tamurt n iḥeddaden, zik nni xedmen uzzal, xedmen leslaḥ, dɣa qqaren i Wat Laṛebɛa “asekkak», aya ibɣa ad yini “fausse monnaie”. Ar tura siwa At Yanni i yeznuzuyen lfeṭṭa yeṣfan, sɛan azal n 600 n tḥuna tt-ixedmen. Lgerra n At-Yanni tella-d deg “Ugni” gar wat Leḥsen d Wat Laṛbɛa deg yulyu 1857. Wḍen-ed ɣer-sen lɛesker n Fransa seg mi d-zegren seg wasif n Barekmuc.

 S yin i yuli usenǧaq n uɛdaw afransis deg Wat Yanni. Aɛdaw i yerẓan lhiba n tmurt n Leqbayel.

 Inelmaden n tesnawit n At-Yanni:

 Budlal Kamilya,  Bumendil Mekyusa, Ǧender Litisya, Remal Aysa d Xennaf Abdelmalek.

  
 Mazal teṭṭef tneɣlaft n usegmi aɣelnaw, Massa Nouria Benghabrit, deg yizemzan n yikayaden n taggara n useggas-agi 2017, i d-tefka yakan deg waggur n cutember 2016 deg tansa (le site) n tneɣlaft-is. Ihi ha-ten-in amek ara d-asen: akayad n taggara n uswir amenzu 5e, ad d-yili ass n 28 deg waggur n maggu 2017, deg yiɣerbazen-nsen am useggas iɛeddan. Ma d win n taggara n uswir n ulmud alemmas BEM, ad d-yili gar 04 ar 06 seg waggur yunyu 2017. Ma d win n taggara n uswir n tesnawit BAC, ad d-yili gar 11 ar 15 deg waggur n yunyu. Ma d akayad n waddal i yinelmaden imyunan, yebda iḍelli 19 deg meɣres, ad idum alamma d ass n lexmis 23 seg waggur-agi ideg nella.

<p style="text-align: right;"> A. A. 

<div> 
  
 D tumert i yettekcamen deg wulawen n Yiqbayliyen, i iḥemmlen tutlayt-nsen, ladɣa tira-s d tsekla-s, yal mi ara d-yennerni udlis d amaynut. Aṭas n yimyura d yimedyazen i d-yessufuɣen ayen ttarun akken ad t-ɣren wiyaḍ. Dɣa, taggara-a, d tamedyazt tilemẓit Massa Katiya Tuwwat i d-yesferḥen ayetma-s Izwawen s tuffɣa n wammud-is n tmedyazt amenzu ɣur Teẓrigin Achab, iwumi tefka azwel: « Ijeɣlalen n tudert ». Tameskart, yelli-s n taddart n Buzeggan, mm 28 n yiseggasen, tesres-d deg tewriqin timellalin 27 n yisefra iɣezfanen, d 6 n tseddarin n drus n yifyar, neɣ isefra iwezlanen amek i asen-tsemma. Mi ara yeṭṭef yiwen ammud-nni, ad t-yeldi kan ad yaf isekkilen n temɛemrit ttraǧun ad ten-tettbeɛ tmuɣli alamma fukken. Deffir tezwart tummidt i as-d-tura temnadit Massa Nacera Abrous, d wawal i d-tenna tmedyazt i yimeɣriyen d tmeɣriyin, ad d-taweḍ nnuba n yisefra i yebnan ɣef wazal d lmeɛna n wawal. Mačči d yiwen neɣ d sin n yisental iɣef tesselḥa Katiya Tuwwat imru akken ad ijerred tiktiwin s tsusmi d war akukru. Ɣas ma win i yegren tamawt i tkemmict n yisefra i d-tefren, ad yaf belli tesmedyiz s waṭas ɣef tayri, maca llant temsal d tlufa-nniḍen i d-tebder. Imi tessefra daɣen ɣef tyemmat, tameṭṭut, tudert…, atg. Deg yal asefru, ad yekcem yimeɣri deg tugniwin n umeslay i tesseqdac tmedyazt deg lebni n yisefra-s. Tenna deg yiwen n usefru:

  Ma ɣaḍeɣ-ken mi mmuteɣ 

  Mmektit-d mmuteɣ yakan 

   Mmuteɣ asmi akken i d-luleɣ 

   Qumren-iyi-d imukan 

   Yal ass deg-sen ttfateɣ 

   Ttsifeɣ wissen d lukan 

   Xas tettrum fell-i ḍelqeɣ 

   Nekk ttruɣ ɣef wid i d-yeggran 

   Nekk d lmut i s i ferḥeɣ 

   Kerheɣ tudert am qeḍran. 

 Aṭas n tmussni i yellan daxel tduli n wammud « Ijeɣlalen n tudert!” Win iḥemmlen awanes n tira, ad d-yemlil deg-s asegzi n tlufa ur fhimen kra n medden. Ad as-nini i Katiya ayyuz fell-am! Nessaram ammud-ines ad yili d talalit ara d-yeglun s yidlisen-nniḍen i temkarḍit taqbaylit. Afud igerrzen i yimyura!

  Kaisa Khalifi 

  
 Lmut tettruḥ s nnuba am yizid γer tesirt, yal yiwen at-id-yawweḍ wass-is. Tikkelt-a lmut terza-d γer tyemmat n medden merra, tewwi-tt ur bnin fell-as. Tameddit n wass n lexmis 14 yebrir 2016, isali yeγli-d am siεqa di taddert n Wizgan, lwilaya n Tizi-Wezzu, temmut Jeğğiga n At-Ferḥat, i yetwasnen s yisem Ḥağğa Tafarhatt, sebba n waṭan i dwi tennuγ γef teγzi n useggas. Tlul deg seggas n 1926, tezweğ acḥal d tikkelt, aneggaru γer taddert n wizgan, tezweğ akked Belqasem At-Ḥend acu kan ur-sεin ara ddarya (Tarwa), tamḍelt-is tella-d ass n 15 yebrir di tmeqbert n taddert n Wizgan. Ḥağğa Tafarhatt, d tayemmat n medden merra, snen-tt meden sumata di temnaḍt n Wizgan (Buzgan), d tamγert n lbaraka, tettembaraz d tudert s tebγest d lḥerma, acḥal id-rebba n tsutiwin, acḥal i tezzuzen n yigardan, acḥal i twunes imuḍan d temnifriyin, acḥal i tesfeḍ imeṭṭawen n yigujilen, acḥal i tεawwen imeγban, acḥal i tessared n tfekkiwin n tid yemmuten, acḥal d wacḥal….. Ḥağğa Tafarhatt, d tigejdit n yal axxam, d taftilt igardan. d-adif n taqbaylit. tella dima γer yidis n tlawin yettlawin d yergazen n at-lbaḍna, teččur d leḥrara n teqbaylit id-yernan sser i tudert, tefka laεtab imman-is akken ad-tesefraḥ wid yenḥafen. Ihi ayen id-nenna fell-am drus, tuklaleḍ tajmilt, tuklaleḍ akem-id-nebder γas s tewzel n wawal. Lmut-im tcuba tameγra, taddert n Wizgan meẓẓi meqqar bedden merra akken ad-cebḥen tamḍtelt-im, imi d kem id-yeğğan lewṣaya, nexdem ayen id-tenniḍ. Xas temmuteḍ maca deg ulawen tedderḍ. Sgunfu di talwit a Nna Ḥağğa.

<p style="text-align: center;"><em> Semmaḥ-aγ a Ḥağğa ɛzizen Semmaḥ-aγ ɣef kra im-nexdem Semmaḥ-aγ a tawemmuct n wallen Semmaḥ-aγ a taɛzizt i nḥemmel </em>

<p style="text-align: right;"> Islam Bessaci 

  
 Uriɣ-am-d tabrat seg ul, meɛna ur kem-id-tewwiḍ ara, acku…Acku tettenququl-iyi nniya, ɛewqeɣ amek ara m-d-iniɣ deg-s ma ḥemleɣ-kem neɣ ala ! Wissen ahat kemm ma ad temmektiḍ tabrat iyi-d-turiḍ, din iyi-d-tenniḍ:”Iɛedda-d fell-i

 uɛeṭṭaṛ yeznuzun lemḥan, uɣeɣ-d ɣur-s !”  Nekk di tebrat-iw nniɣ-am:  “Mi d-yewweḍ ɣur-i uɛeṭṭaṛ-agi amcum, ṭɛeɣ deg-s, ddiɣ yid-s ɣer wansa i d-yettawi lehmum yeznuzay. Ɣas akken netta yugi-yi ad dduɣ yid-s, yenna-yi-d: Ala a mmi, amkan-agi yuɛeṛ, atan ad tendemmeḍ !

  Maca nekk ṭṭfeɣ di ṛnana-w ddiɣ, mi wḍeɣ ɣer dinna dehceɣ deg wayen akk i ufiɣ: Amkan-nni d asif n yidammen, ttɛummun deg-s yimdanen iyi-icuban . 

 Ɣef yiran n wasif-agi i yellan ḥaca idmim d teɛfeṛt d unajel ideg mcubbakent tɣiṛdmawin d tlafsiwin d yizerman di mkul ṣṣenf. Tagnawt dinna tezga teṛɛed, ini-s d aberkan deg-s zgan ttnaɣen lejnun akked lmalaykat, lḥaṣun amkan-agi yessewḥac, yessagad…”

 Bɣiɣ mliḥ limer di kem-id-tewwiḍ tebrat-iw, akken ad teɣreḍ anda akken i am-d-mmeslayeɣ ɣef tmiqwa :

 Timiqwa n lfeṛḥ,

 Timiqwa  n yimeṭṭawen.

 Tid rriɣ d itran,

 Deg-sent i ẓeṛṛeɣ,

 Amek ggan wussan.

 Yiwen wass deg ussan, mi ɛeddaɣ ad muqleɣ  deg yitran-iw d acu ara yilin, mlaleɣ d tmiqit-inem, tin akken i d-ixelḍen ger tmiqwa-w, ɛeqleɣ-tt, yura fell-as s tira iḍebɛen:”TAYRI”.

 Tayri i d-yeffɣen seg ul

 Teffel-d ɣef acḥal n leqyud

 Iwakken ad tas ɣur-i.

 Seg lɛaqel ɣer umexlul

 Win deg ur sudent dwawi.

 Tayri i d-yeglan s ccfawa

 I win umi xeṛbent tirga.

 Tayri yessawalen i tidet

 I win yeddren di tkerkas.

 Ariḍa ul-iw mazal-it akken, yugi ad yekkes leḥjab-nni iss iɣeṭṭa iwakken ad am-d-yini: “Ḥemleɣ-kem ula d nekk akken iyi-tḥemleḍ”. Ɣas ulama yessen, yesselmad i medden dakken: WIN I K-IḤEMLEN ḤEMMEL-IT, WIN I K-IKEṚHEN KṚEH-IT.

 Mokrane Chikhi

  
 Tasebḥit n wass n lexmis 18 deg maggu i deg-i nella, teḍra-d yiwet n twaɣit deg ugezdu n tutlayt n taɛrebt di tesdawit n Tizi Uzzu. Yuɣ lḥal inelmaden di tzeɣwa-nsen mi teṭṭerḍeq yiwet tqarɛet n usexsi n tmes ( extincteure ) deg wannag ( étage) wis sin n ugezdu n tutlayt n teɛrabt. Cwi kan ulac lemḍerra tameqqrant ɣer yinelmaden. Yella-d kan wid iɣesfen s lgaz i d-yeffɣen s daxel n tqerɛet-nni. Acu kan, yegla-d s tugdi meqqren ɣer yinelmaden imi ur zrin ara ansi i d-yekka ṣṣut-nni. Tugget deg-sen nnan-d belli di tazwara nwan d lbumba i yeṭṭreḍqen . Inelmaden akked wid ixeddmen deg ugezdu, mi slan i ṣṣut-nni yeffeɣ-iten laɛqel fɣen-d ɣer berra s lemɣawla d ayen i d-yeglan d ɣelluy n waṭas deg sen. Ur ɛeṭṭlen ara yiɣalen n usellek wwḍen-d ɣer umkan i wakken ad awin azal n 38 n wid ifesxen, tugget deg-sen d tiqcicin .

  S. Yamani 

  
 Anwa ur nessin Aẓeffun , anwa ur nerzi s Aẓeffun ? Ḥemlen-t akk, ladɣa deg wussan n uẓɣal, neɣ ahat wid i d-yettmennin učči n yiselman, neɣ ahat i tukksa n lxiq rrif n lemwaji n yillel, tikli ɣef rmel n tenfusin-is. Wid i t-id-yettwalin si lbeṛṛa, neɣ wid i d-yetterzafen ɣur-s di teswiɛt d tayeḍ, ɣur-sen amzun d lǧennet, amzun d tibḥirt n targit. Am wakken i as-isemma umedyaz d unaẓur muccaɛen Kamel Ḥemmadi di tezlit-is: ” Aẓeffun, tibḥirt inaẓuren” . Ih, d tibḥirt n yinaẓuren, imi aṭas i d-yefka, aṭas n tgejda n tẓuri tazzayrit n temnaṭ-a, yecban : Igerbucen, Isyaxem, Ṛwiced, Ḥnifa, Ḥilmi, Ɛabed, Faḍila Zziriya, Ǧawut d waṭas yid-sen. Yefka-d imeɣrasen, inaddalen, imawlan n tsekla, ula d imeɣnasen n umennuɣ ɣef tinzert am mMass Belɛid i yettwasnen s yissem n Bacaɣa n taddart n At Ṛhuna i yeslemden Tifinaɣ deg yiseggasen 1963 deg uxxam-is n temnaṭ-a. Maca, imezdaɣ n temdint n Uẓeffun, ttwalin-t akken-nniḍen, imi kra n tmecṭuḥt neɣ n tmeqrant, nutni ddren-tt, telha, neɣ diri-tt , tecbaḥ neɣ tecmet. Am wakken i as-yeqqar yinzi :” s ufella, yecbaḥ yerqem . Daxel, mi i as-tegliḍ yerka”. Deg unebdu d ddiq, di tegrest d lxiq, am wakken i yeqqar Dda Ɛmer . Ladɣa ass n ssuq i d-yettilin d lexmis . Aḥlil ma yella-d umuḍin, aḥlil ma tɣesbeḍ tikli, aḥlil-ik ay amsebrid deg wass n lexmis di temdint n Uẓeffun . Ur yelli wansi ara trewleḍ, ur yelli wansi ara tɛeddiḍ, yal tiɣmeṛt d ẓdiḥ, ma teɣli-d tsegnit, ur tettnal lqaɛa, imi iɛum umdan, d wid yesnuzun neɣ d wid yettaɣen. Ssuq-agi n lexmis, xas ɣer wiyiḍ ttwalin-t d agrruj ladɣa wid-nni i d-irezzun ɣur-s akken ad senzen tiɣawsiwi –nsen, maca ɣer imezdaɣ -is d ugur, d amihi, d lɛella. Kra n yimḍebber i d-yusan, yugi ad as-d-yaf tifrat, imi ur bɣin ara ad as-d-afen tifrat. Ugin ad walin uguren n tidet n yimezdaɣ, ugin ad seddun tamdint-agi ɣef wayen sefran yimedyazen d tmedyazin ɣer sdat. Ugin ad zwin fell-as aɣebbar n tkerkas. Ttwalin kan taclimt n s ufella. Dabrid i d-yeǧǧa yimekcem afṛensis i mazal ar ass-a. Ulac amṛaḥ amaynut, ulac abrid n talwit, ur yelli uzrug i tuffɣa . D agi i tella tuttra . Wissen acimi i t-ǧǧan akka? Wissen acimi ur bɣin ara ad yennarni am netta am temnaḍin-nniḍen ? Wissen acimi d ayen yezrin xir n wayen i d-itteddun ? Tiririt, tban , teshel, ur teḥwaǧ ara ad tnadiḍ aṭas deg wallaɣ-ik. Aẓeffun, rran-t yimḍebbren–is d allal i wurar , d asafar n tjaṛa di tefranin . Yuɣal d takurt gar yifassen n yimsartiyen, rran-t d ččir gar yiḍarren n yikabaren. Aẓeffun, brin-t yiɣuraf n tsartit taderɣalt , gezren–t wid yettṛebbin lullu, snarnayen yis-s sɛaya n tedrimt-nsen . Am waken i d-yeqqar yiwen seg–sen : “ Aẓeffun yessefk ad yeqqim akka, am tfelwit-nni i yesunneɣ unaẓur, yal mi ara tiqdim, irennu wazal-is “. Yah, timdinin ttnarnint di yal tama, deg yiberdan, di lebni, deg yisenfaṛen ara d-yawin lfayda i warraw-is …Aẓeffun, bɣan ad t-ǧǧen d axrib gar yixerban n umezruy, gar yixerban n tatut.

<p style="text-align: right;"> Kader Belaidi 

  
 Deg ubrid n tudert, akken yebɣu yili umdan, yettaf-d anda ara yesres iḍarren ed ɣer wanda tansa ara yerr. Amedyaz Ḥmed Ɛezzun, yezmer ad yili d amedya n waṭas n wid i teǧǧa tafat deg wallen. Ɣas seg temẓi i d-yemlal ed waṭṭan i as-yekksen iẓri, yeḍfer s tafat n wul abrid-is deg ddunit almi yuɣal yennum addad-is, ileḥḥu weḥd-s deg taddart-is. Nnig n waya, Ḥmed degmi yemlal ed tmedyezt mm yiḥulfan, yettekka deg waṭas n tfaskiwin i d-yettilin deg Tmurt n Yizwawen; am Bgayet, Aqbu, Tizi Wezzu, Tubiret, ed ideg yewwi kra n warrazen deg umecwar-is ar tura. Mi i as-d-tura tegnit ad yeg asileɣ ɣef umaḍal n tilifun urkid s tallelt n Tdukkla n Wid ur Nferrez n Bgayet, ukud yemyussan aṭas-aya tura, ifures Ḥmed Ɛezzun tagnit-a, imi iga asileɣ-is yerna yeffeɣ-d ɣer taggara s ugerdas i as-yeldin tiwwura n uqeddic deg tɣiwant n Ayt Smaɛel, ddaw leɛnaya n Tmehla n Tigawt Tinmettit (DAS) n Bgayet. Deg tillin-is akked tdukkla-ya, yenwa daɣen ad yesɛu abiru seg Yiderginen almi d Tsexriwt ed Ayt Smaɛel, ideg ara iqeddec i ubaɣur n yiderɣalen n temnaḍt, wanag ur yufi anda ara as-d-isiḥ. Almi d-yeḥḍer wass ad d-tennulfu Tdukkli i Yimeɛḍar ed Yimuḍan Idumen «Tiɣri», yeqqel-d deg-s i Ḥmed umḍiq n uselway wis sin, neɣ n unmazul n uselway, i yeṭṭef s tumert akken i aɣ-d-yenna: «mi yi-d-yemmeslay Ɛebdun Smaɛil ɣef tekti n usnulfu n tdukkla-ya, cerheɣ ayendin nniɣ-as nekk aql-i heggiɣ, imi d ayen igerrzen aṭas. Dɣa, mi nɛedda ɣer tigawt, ɣer umsegraw ilmend n usnulfu-ines unsib, rniɣ ferḥeɣ mi qeblen merra isem i as-fkiɣ “Tiɣri“.» Yufa ihi Ḥmed Ɛezzun amkan i yeddem s tumert, imi ɣas akken iga s waddad-is, anda texdem armud (activités) tdukkla-ya tiɣri atan din, am tikkelt iɛeddan mi rzan ɣur yimuḍan n Txerraḍt (Xerraṭa). Ma yella d asemmed n wahil i useggas-a, aṭas i yettraǧun Ḥmed d yimdukkal-is, imi ma drus llant kraḍ n tigawin (actions) ara yemmaggen send ad d-yelḥeq 2016.

<p style="text-align: right;"> Mhenni Xalifi 

  
 Asmi akken ulac di tqelmunt-nsen , qeṭṭun-d di tḥanut n winna –akken tura jeɛlen d ulac. Mačči d izli i ḥamlen immir ad ḥnunnefen ɣer wemkan anda yettɣimi. Tezla d uqlaqal ɣer din s lmeqṣuḍ imi ayen ɣef acu ttnadin ḥala ayen ara d-aɛwin si lǧiha-s. Qeṭṭun s ukridi. Netta ur d yecliɛ ara , yettmmuddu mebla cceḥa, acku ṭṭbiɛa aken i taga. Yettbuddu medden , werǧin iɣull yiwen seg cwiṭ-nni akken yesɛa deg ikufan-is. Gar-as d yiman-is yeqqar kan : “ awi-d ad afen medden acu ara wwin ad nefɛen iman-nsen yerna ad nefɛan wiyaḍ. I wumi ara jemɛeɣ yak ayen kesbeɣ dag-i kan i yiman-iw? ”. Taḥanut-is mezziyet mačči d kra . Tella deg-s llamba tettreqqriq akken tefk tafat s lqis-kan. Fiḥel zzyada n ṭṭya ,acku yeẓra yezdeɣ deg taddart anda qqwan iderɣalen i umi ula id tegga tafat. Ma d-sin-nni , lferḥ-nsen mi ara d yelli zdat-sen azmam-nni deg yura timussniwin ines . Din id squccuḍen , yal-ass, ayen s w-acu ara seḥmun wallaɣ-nsen ɣef yeqfel uqerrif n war tamussni. Maca, xas akken wwin, ayen akken wwin ran-t d-ayla. D Nutni it-id nawlen. Anda ddan medden wehmen seg isefra akked timucuha id ttawin. Si ssuq ɣef ssuq, si tejmaɛt ɣer tajmaɛt , zzuzren awalen id wwin deg tiktabin ɣṛan ɣer bab n tḥanut-nni armi yuɣal lqum ala yisen i yettgalla. Yebda yettali itri-nsen ( neɣ ahat nwan dayen yuli) deg igenni. S-ya d s-ya la sen -id sawalen ama ɣer timeɣriwin, neɣ ɣer lewziɛat, neɣ tebyitat akken ad cebḥen teswiɛt. Yiwen seg-sen ( gar sin-nni) yefhem ula d netta yezmer ad yaru yerna ad yesnnulfu. Inuda ɣef lecyax ara s yeslamden kra n ilugan n tira, immir yeddem leqlam yebda asmiri deg awalen ɣef tiwriqin. Da d-taqenuẓt, da d-asefru, dihin d lexwaṭer. Werdin yufa ziɣ seddu awal ad yarew awal. Yenna i yiman-is : “ih tura nekk zemreɣ , yeɛfa Ṛebbi fell-i, uma sriɣ i tirzi ɣer bab n tḥanut-nni!” Ma d wis sin-nni yeɣwa-t cḍeḥ, yuɣal d-aferraḥ i teddu i zedwa n iḍebbalen. Maca mazal i teddu d umezwaru-nni,. Yiwwas kan m-safhamen yenna win-a i wayeḍ ; “ tura nekk ad qqareɣ , ma kečč sefru. A nuɣal d tayuga, lwaḥid ad nejmeɛ ṣṣaba mačči d kra!” Zrin wussan, ttun yak win ɣef akken id qeṭṭun asmi akken di tqelmunt-nsen yezdeɣ w-ulac. Ttun ayen i sen-yettales, ttun ayen ɛebban fell-as.Anda ddan qqaren-as “ Ah win-a? Anef-as kan anef-as, mazal-it d nniyya. Xas aɣ yeṭṭef lḥwaj ɣer ɣuṛ-s akka ɣer zdat , yeshel a t-id n-serḍeb… yelha kan w-aya…i tuẓga…” Bab n tḥanut-nni , ɣef ur yexfi kra , yettwali s w-allen amek tizikert tebɣa a tt-ɛaned tamrart. Ihuz tuyat-is yenna:  » cwiṭ a nɛeddi fell-as a win yebɣan deg-s yimɣur/ ma d aṭas ur nettaǧǧa amer win i teddun meɣṛur”

 Yefka amrar, yessawzel lemrar… acku deg ul-is yeẓra yewɛer i umdan umi i tt-tekkes lekyasa ad yecbu ales!

<p style="text-align: right;">  Aït Slimane Hamid  

  
 Nnig n tfaska tamaynut n Tubiret akked umsizwer n temyaɛt s usefru n Tdukkla Lbacir Amellaḥ n Yicekkaben i ara yemaggen, ad d-nesmekti, yiwet seg 26 deg yulyu almi d 30, tayeḍ akken-nni deg unekcum n ɣuct, atan grant-d tiɣri i yiḥeddaden n wawal snat n tamiwin nniḍen ara d-yessudsen timliliyin-a, yiwet d tidukkla tadelsant Smaɛil Azikiw n At Ziki, tayeḍ d taɣiwant n At Wasif s ullethi n Usqamu Unnig n Timmuzɣa ed ugraw n tmeɣriwin n taddart-nni. Aṭuqqet akka n ttiɛadat-a idelsanen yecban annaren-a n usnerni n tmedyezt tazwawt neɣ tamaziɣt akked temlilit war ssuma gar yimedyazen-a at iḥulfan, d ayen yernan, d ayen yelhan almi drus n tigawin i d-yettilin ttmeẓrant s tidet am tigi. Daymi annect-a ur yessecreh ara imedyazen kan i yefudden amlaqi seg winna n Udrar n Fad aya deg meɣres yezrin, maca daɣen ula d tutlayt tezmummeg seg ul mi akken ttwafesrent tiɣriwin, ladɣa, am wakken neẓra akk, mi teḥbes tfaska nniḍen n Tmizar iseggasen-a iɛeddan, i d-yeglan s ddeqs n yisteqsiyen. Tafaska n At Ziki d tajmilt i Smaɛil Azikiw, win yebɣan ad iceyyaɛ isefra-yis i tikkin yella yiznil-a i walmend-nsen s ttawil n internet: <a class="__cf_email__" data-cfemail="402123336d213a292b2b2937002f35342c2f2f2b6e26322c" href="/cdn-cgi/l/email-protection">[email protected]</a>. Isefra ad ilin tlata d imaynuten, ad ttwaceyyɛen send azemz-a: amenzu n ɣuct 2015. Ad nesselɣu kan wid ara yerzu yisalli, dakken tiɣri i tikkin n Usqamu Unnig n Timmuzɣa akked tɣiwant n At Wasif iɛedda lawan-is n uceyyaɛ n yisefra ass n sed 4 deg yulyu-ya. Timlilit-a d tin umi semman «timezwura n tmedyezt n At Wasif» ad d-tili ussan n 12, 13 akked 14 yulyu 2015, d tajmilt i Lḥaǧ El Muxṭar Ayt Sayd «amedyaz ur neggan». Ma seg tama n yimedyazen mi i ten-nesteqsa ɣef yisiharen-a llan ḥman i tikkin llan smiḍen: «ur ḥsiɣ ara ma ad ttekkiɣ deg umsizwer imi i yi-tt-yekkes wakud. D acu kan zemreɣ ad ḥewseɣ yiwen n wass ad waliɣ imdukkal». I aɣ-d-yenna yiwen n umedyaz.

<p style="text-align: right;"> Mhenni Xalifi 

  
 Tmenṭac iseggasen aya i aɣ-yeǧǧa Maɛṭub Lwennas , d yiwen seg tgejda yeɣlin ; Lwennas d yiwen unaẓur yettwassnen ama deg tmurt-nneɣ neɣ deg tmurt n berra. Ilul ass n 24 dg yennayer, aseggas n 1956 deg taddart n tewrirt Musa waɛmer deg tɣiwant n At Meḥmud deg Wat Dwala n Tizi Uzzu ; Lwennas d yiwen uwhid i tesɛa twacult-is imi yekker-d baba-s yella deg lɣerba d netta i d argaz amecṭuḥ deg uxxam. Yesɛa tawacult tamecṭuḥt yemma-s Nna Ʃalǧiya d weltma-s Malika d yaya-s. Zedɣen, mi d-yusa baba-s deg Fransa, deg Berǧ Mnayel. Baba-s, yella d aqerru ɣef yiwet tkuzint. Lwennas sawlen-as-d akken ad yesɛaddi lɛesker iruḥ s tumert , yefreḥ yesɛadda-d lɛesker mebla ugur, maca yettnaɣ dinna d wid yettmeslayen taɛrabt. Dayagi kan ur yeḥmil ara. Ihi segmi meẓẓi i yebda ccna , yebda s tbidunt cwiṭ cwiṭ almi yuɣal d afennan ameqqran. Lwennas, ur yesɛi ugur n ccna wala n twacult. Lwennas ugur-is d yiwen kan : tamaziɣt ilaq ad tili d tutlayt taɣelnawt d tunṣbt. Ur iḥemmel ara aqbayli ara yettmeslayen s taɛrabt neɣ s tutlayin niḍen, Lwennas d win ur nettaggad ara , ur yessedrag ara iman-is, ihedder tidet.Tizlatin –is, d tid yeseḥlayen imuḍan. Yecna ɣef tayri , yecna ɣef tmurt, ɣef tegmat, ɣef udabu amesbaṭli, yecna ɣef terbeɛt n JSK, yecna ɣef tsertit. Iḥemmel ad iɛiwen imeɣban. Lwennas yettwassen s tezlatin-is ḥlawen akked d umennuɣ-is ur neḥbis ara ɣef tmaziɣt. Seg wasmi i as-ugin i Dda Lmulud Mɛemmri ad yexdem asarag, dɣa, yeḥreqq akken ilaq, ikemmel yesbeggen-d lɣiḍ-is netta d yiqbayliyen akken ad lḥun imi imṣulṭa yal mi ara d-ffɣen leqbayel i wakken ad d-beggnen lɣiḍ-nsen, ad ten-wwten neɣ ad ten-awin ɣer lḥebs. Lwennas, yecna aṭas di tmurt n Fransa, yewwi atas n warrazen, gar-asen araz i as-tefka Danielle Mitterrand deg 06 duǧember 1994, arraz wis sin yettunefk-as ass 22 deg meɣres 1995 «Prix de la liberté d’expression» , ma d arraz wis kraḍ ass 19 duǧember «Le prix Tahar Djaout de la fondation Nouredine Abba .» Maɛṭub Lwennas, yettwet sɣur yijedermiyen deg Micli , jerḥen-t yekcem ɣer sbiṭar n Micli, syin ɣer Tizi, syin ɣer Lezzayer. Iruḥ ɣer Fransa akken ad idawi iman-is akken iwata. Yuɣal-d ɣer tmurt akken ad yexdem tameɣra deg unnar n Tizi Uzzu. Ul-is yeččur imi yettwet di lbaṭel, yecna-t deg tezlit «Ay amsebrid s At yanni ḥbes ad ak-steqsiɣ ɣef ujedarmi n Micli iyi-gzem-n ɣliɣ…». Lwennas, yettwaṭṭef sɣur yiwet terbeɛt timselleḥt wwin-t xemsṭṭac n wussan seg 25 deg cutember 1994 almi d 10 deg tuber 1994. Leqbayel selben fell-as , ula d leqraya tettwaḥbes aseggas –nni. Deg useggas 1995, yessuffeɣ-d adlis deg-s yura-d tudert-is d wayen yesɛedda qerriḥ akked leqbayel mi llan akken ɣer tama-s i as-ixedmen afud , imi ur teǧǧin ara akken yeqqar «Leqbayel ay d leɛmer-iw». Deg useggas n 1998, yusa-d seg Fransa, yuɣ lḥal yessuffeɣ-d tizlatin tineggura, «Tabrat i lḥukkam, ilḥeq-d zhir…atg. Ass n 25 deg yunyu yeffeɣ netta d tmeṭṭut-is Nadiya akked snat n teslifin-is akken ad ččen imekli deg Tizi Uzzu , deg ubrid n tuɣalin, yettwanɣa deg Tala Bunan deg uzal qayli. Tikkelt-agi ur t-zgilen ara d ayen i d-yesɣeḍlen ṭṭlam aberkan ɣef twacult-is taqbaylit : ulac win ur nru <span style="white-space: pre;"> </span>ara fell-as. 

<p style="text-align: right;"> Zakia Ben yahia 

  
 Deg tama n At Ɛebbas, i d-yezgan deg unẓul n twilayt n Bgayet, asnefli ixuṣ deg waṭaṣ n yiḥricen. Krad n tɣiwanin cuddent ɣer tama-agi: At Ṛẓin, Buǧlil lakked Iɣil Ɛli. Tiɣiwanin-agi xuṣent aṭaṣ deg wayen yeɛnan aman n tissit. Ulac taddart anda tcercuren waman deg laɛyun yal ass, acku aman xuṣen deg yiqudas. Wid yesɛan akka zher seɛun aman yiwen wass deg krad n wussan deg yixxamen nsen. Llant tuddar ttilin waman degsent tikelt deg 15 n wussan, am taddart n Lqelɛa i d-yezgan s kra n 25 ikilumiṭren ɣef uqerru n tɣiwant n Iɣil Ɛli. Lḥaṣun yiwen n lḥif d-amuqran. Medden zemren ad ṣsebren i waṭaṣ n lixṣaṣ, maca aman lakked d wučči d-awezɣi. Deg tama nsen, imḍebren n tɣiwanin-agi ur xdimen ara ttawil akkeni ad ksen tazɣent-agi n waman n tissit, yettuɣalen d-agnu amuqran yagi deg unebdu! Medden yeṭaṭṭaf-iten fad deg unebdu, imi aman txuṣun deg iqudas n userbi. Ayagi, yettdemir aṭaṣ n twaculin akken ad d-aɣent aman n sitirnat i ttxelliṣen akka ger 1000 d 1200 idinaren. Llant tiwaculin ur sɛint ara tadrimt ilaqen, ɣef ayagi tagument-d aman am zik-nni s yicmuxen. Ayagi i gellu-d s kra n waṭanen, imi aman i d-tagumen medden ur zeddig-it ara akkit. D-acu, llant kra n tuddar deg tama-agi n At Ɛebbas, ur ruǧan-t ara imḍebren n tɣiwanin nsent akken ad skeflen aɣubel-agi n waman, i d-yettuɣalen seg wezɣal ɣer wayeḍ. Llant tuddar, ma d-nini akka d-imedyaten ilaq wiyaḍ ad ḍefren. Tella taddart-agi n Muqa, i d-yezgan deg tɣiwant n Iɣil Ɛli. Asmi nḥafen imezdaɣ n taddart-a seg lixṣaṣ n waman, kren akka deg yiwet n twizi anda i d-rran tiɛwinin ɣer yiwet akken n tbettit n siman i bnan s yifassen-nsen. Aman-nni « cuden-ten » ɣer yiqudas i kecmen akk ixxamen n taddart-agi n Muqa, seg wass-nni, imezdaɣ ur sɛin ara aɣubel n waman. Wigi llan yal ass, yal saɛa deg laɛyun n waman! Amedya nniden: taddart n Tigrin yellan deg tɣiwant n Buǧlil am akken teḍfer Muqa, terna i lǧehd n waman imi imezdaɣ-ines ɣazen yiwen n lbir s ttawil n « ṣunda », akken ad ssufɣen aman n tissit ar ad cudden ɣer yiqudas yettawin ɣer yixxamen nsen. Tigrin tenḥaf ula d nettat seg lixṣaṣ n waman, imi aman llan ttasen-d tikelt kul 15 n wussan.

<p style="text-align: right;"> Syphax Y. 

  
 -PESCARA (Ṭṭalyan) – Afran n temdint n Wehṛan akken ad tessuddes taẓrigt tis 19 n Wuraren Igrakalanen deg 2021 d ayen ara yeǧǧen Lezzayer ad tessuddes uraren-a i tikkelt tis snat deffir tin aydeg ay ten-tessuddes deg 1975 deg Ldzayer Tamaneɣt.

  Agraw amatu n Useqqamu Agraɣlan n Wuraren Igrakalen d Wehṛan ay yefren s 51 n tuɣac mgal 17 n tuɣac ay ifernen tamdint tatunsit n Sfaqs.

  Ma deg Ldzayer, tella-d tumert d tameqrant mi d-iban ugmuḍ n tefrant n Useqqamu Agraɣlan n Wuraren Igrakalanen, yerna afran-a ur ixeyyeb ara assirem n tmagla tazzayrit ay iḥedṛen deg tefrant-nni deg temdint taṭalyanit n Pescara.

 Aneɣlaf n yilemẓiyen d waddal s timmad-nnes, El Hadi Ould Ali, yedda ɣer Pescara ass n laṛebɛa akken ad idafeɛ ɣef ukaram n temdint n Wehṛan, yerna iban-d yesɛa laman dakken d Ldzayer ara tt-yawin. 

 Assuddes n Wuraren Igrakalanen deg Wehṛan d ayen ara yeǧǧen Lezzayer ad tessuddes uraren-a i tikkelt tis snat deffir taẓrigt-nni ay tessuddes yagi akken igerrez deg 1975. 

 Idzayriyen mazal cfan ɣef wuraren-a ay d-yellan deg usuddis ulimpi imgerrez n 5 Yulyu, deg useggas aydeg Lezzayer tesfugel amulli-nnes wis 13 n uzarug. 

 Deg temsizwert-nni tagraɣlant tameqrant, ttekkan 2444 n yinaddalen seg 15 n tmura, yerna agdud adzayri yumar (yefṛeḥ) mliḥ s yigmaḍ igerrzen n unazzal Boualem Rahoui (3000 n lmitrat s temda), d yinaddalen Betrouni, Draoui, Keddou, Safsafi d wiyaḍ, d yileggamen Mohamed Missouri d Nini Hocine. 

 Tikkelt-a, d tamdint n Wehṛan ay yessefken ad d-tessewjed mliḥ iman-nnes akken ad temmager tadyant-a tameqrant. Tamdint-a tesɛa akk tizemmar akken ad teqqel d tamdint s wazal-nnes deg Yilel Agrakal: tezga tettmagar abeddel s tefses, llan deg-s yisenfaren d imeqranen, tesɛa imukan d ucbiḥen yerna tidumṣukiwin-nnes jebbdent-d inerzafen. «Wehṛan ad tili deg ttiɛad yerna ad tili deg uswir. Aya d acqirrew ameqran i nekkni. Aya lɛahed ara neg i yiman-nneɣ akken ma nella, ama d iɣermanen, ama d iduba, d inedbalen neɣ d udblien», ɣef wakken ay d-iwekked uɣella n uslekman n twilayt, Abdelghani Zaalane.<span style="white-space: pre;"></span>

<p style="text-align: right;"> APS 

  
 A ziγen lγaεa ur teddewwir ara ! Akka i tt-id-ibeggen yiwen Usuεudi deg yiwen usarag i yexdem di …tesdawit n Suεudiya. Yenna-asen : ‘’lukan lqaεa teddewir, tili mi ara tafeg tmesrifegt si sya alamma d tamaurt n Ccinwa, ad teḥbes deg yigenni dγa tamurt-nni ad d-taweḍ γer ddaw n tmesrifgit-nni.Aya, ma yella teddewir γef uyeffus. Ma yella teddewir γef uẓelmaḍ, ur tettaweḍ ara tmesrifegt γer umekkan axater timesrifegt tleḥḥu, tamurt-nni tleḥḥu. ’’ Ma γef wid-nni yewḍen aggur, yenna-asen ulac deg-s, d tikellax, tagi s sinima n Hollywood.

 ‘’ Ad teẓreḍ i ixeddem usexser mi ara yaγ amekkan di tmussni’’ i as-yenna umedyaz. Yiwen am wagi tura ad ak-d-yemmel amek ara tedduḍ di ddunit-ik. Yenwa meskin imi as-ḥebsen allaγ-is ur yettxemmim ara ula d lqaεa teḥbes. Wissen kan amek i d-yettili ṭṭlam akked tafat, εlaḥsab-is ? Yezmer ad d-yini, mi ara d-yeγli ṭṭlam, d lqaεa i yersan nniqab. Mi ara tekcem s axxam lqaεa, ad t-tekkes, dγa ad d-tban tafat. Yaxi qqaren-d γef yicciwen n uzger i tbedd lqaεa ! Aḥlil…

<p style="text-align: right;"> Hocine.M      

  
 Akken tebɣu teqsiḥ teswiɛt-is, ad tafeḍ anaẓur dima yeskanay-d teḥdeq ed yiwellihen s wayen yesɛa d tamussni, imi daɣen ma iruḥ uḥulfu ad t-tafeḍ ɣur-s. Akken i d Ḥmed Neccaf, ɣas ar tura ur yewwiḍ lebɣi-s deg umecwar-is n ccna, maca werǧin teṭṭaxer tẓuri seg wallaɣ-is. D asqerdec yid-s ɣef waṭas n tlufa deg tdiwennit-a, ɣret-tt!

  Ḥmed Neccaf yedder d iseggasen akked tẓuri ed uẓawan. Ma tzemreḍ ad aɣ-d-temleḍ tamɛeyt-a? 

 Ahat d tamɛayt neɣ ahat d amecwar yeddan s lebɣi ur d-newwi kra ɣas lebɣi yezdeɣ ul-iw. Akken bdan akk icennayen n tezlit taqbaylit s tcabcaqin, mi tt-yerẓa wemɣar n baba ad nadiɣ tayeḍ tedda kan akken, ma d tazwara s wudem ideg yeqwa usirem di tegnit i aɣ-yefka Unaẓur ameqqran i nettɛuzu aṭas Dda Meǧahed Ḥamid ideg nebda nettmelil d tezmert-nneɣ di ccna, dɣa tikkelt tamenzut ideg i d-ɛeddaɣ di tedwilt nni «Icennayen n uzekka» deg useggas n setta u tmanyin ( 1986 ) dɣa s tezlit umi i semma-ɣ Laɛbeɣ tiddas (https://www.youtube.com/watch?v=FRpcOvMz8uM ) . Dɣa syin i bdiɣ ttakeɣ lebɣi i ccɣel-agi i yi-yellan deg ul . 

  Akken iyi-d-tenniḍ tikkelt yezrin, telliḍ tenwiḍ ad teskelseḍ tasfift wanag ur d-yella waya. Acimi?  

 D tidet, akken i ak-nniɣ, imi lebɣi n yal taɣawsa d asiweḍ ɣer umenni n umdan, skelseɣ tasfift s lqella n tezmert di 91 nni deg ustidyu Yougourten di tallit-nni d Mhenna Tigrini i yellan din. Acu, imi ttawil akken i d-nniɣ ulac akken ad greɣ tiɣri i yimussnawen n uẓawan teqqim kan akken d ssut d asmekti, ssarameɣ ad wwḍeɣ ɣer lebɣi-w ɣas yeɣlay ssenf-agi n l’acoustique, ilaq-as tadrimt meqqren akken ad txedmeḍ ccɣel azedgan dɣa truḥ kan akken.

  Deg yiwet n tewlaft d taqburt, tettbineḍ-d tcennuḍ ɣef usayes (scène) kečč d ilemẓi. Deg wanwa ttiɛad imir-nni? 

 D tidet agma Mhenni, teẓriḍ acennay aqbayli ur nettwassen ara deg umecwar-is neɣ di tazwara-s deg yeqriben-is kan ideg yessaram akken ad yekki ama di tmeɣriwin n twaculin neɣ di tejmilin umi neqqar «les galas».

 Seg tesɛa ed tmanyin ( 1989 ) d asawen armi waqila d waḥed ed tesɛin ( 1991 neɣ 92 ?) imi d lǧar n taddert n Unaẓur ameqqran Sliman Azem ttilint-d tejmilin di tallit-nni dɣa neccden-iyi-d yal tikelt, dayen iyi-yefkan aṭas afud akken twalaḍ tawlaft-nni, d wayen i d-yernan akk sey-a ed sey-a .

  D ttawil kan i yettaǧǧan icennayen akka am kečč ur d-ttbinen ara neɣ tella sebba nniḍen?  

 Yal yiwen amek yettwali ccna ed wanda yesɛa uguren. Di tallit-nni lliɣ ttnadiɣ timussniwin deg uẓawan ladɣa, lemmer telli tegnit akken ad yexdem umdan kra deg yiɣerbazen n uẓawan ( conservatoire ) asekkur timellalin, imi aṭaṣ n yefeṭṭiwjen i d-iteqqsen, rnu ad d-iniɣ uguren n tudert ad tt-nerr i lmektub (yettaḍsa). Deg wayen iyi-yeɛnan ad d-iniɣ d uguren n tudert iyi-yeǧǧan ur uẓiɣ ara ɣer sdat, wamma tadrimt ad yili ttawil akken yebɣu yili lḥal. 

  Ahat ula d kra n tamiwin ur as-d-wehhant afus i unaẓur? 

 Ad d-iniɣ meqqer ccɣel-is wayagi : Yella yiwen umaṭṭaf s teqbaylit iɣer terra tmeẓẓuɣt s waṭas, acu acennay ilaq-as ad yawi leqdic-is yewjed akken ad yesɛu amkan din, ɣas ma yella akken yebɣu yili lḥal yettɛawan. Ma d tama n ssuq d isem, ma tesɛiḍ-t hatan, ma ulac aɣ-it-id s yal udem.

 Ma d tama n usekles, acennay ilaq-as ad yesɛu akk timussniwin-nni ula di tetiknikin akken ad yexdem ccɣel-is akken i yebɣa, wigi akk d uguren i d-yettasen s lweqt d uxeddim .

  Amek tettwaliḍ kečč tizlit tazwawt n wass-a ? 

 Yal yiwen akken i yettwali tizlit taqbaylit, nekk ɣur-i ur tt-yuɣ kra, teqqim s lqima-s d ccan-is. Ma yewweḍ-d wass-a ad nerr di ccek ayen akk yettwaxedmen sɣur Yinaẓuren-nneɣ imeqqranen d lɛib fell-aɣ, ilaq kan ad as-nefk udem i tuklal Tizlit taqbaylit : aɣerbaz-nni i yettwehhin amdan ɣer terẓen ed laɛɣel. Ma d aḍu i d-ihubben… yal tallit ad tesɛeddi nnuba-s.

  Acimi am wakken tbeɛɛdeḍ cwiṭ seg wannar n tẓuri taggara-ya? 

 Win ixedmen di tament ur yetteɛraḍ lbenna-s d lmuḥal ! ladɣa udem-agi n taẓuri, bab-is d amuḍin ma yexḍa-t am win umi truḥ lḥaǧa ad yettnadi fell-as nettat sdat-s, ad yeqqim kan ireffed yesrur (yessusem taswiɛt) lḥasul d aṭṭan yelhan.

  Gar yinaẓuren i tḥemmleḍ yella Abcic Belɛid, dɣa tecniḍ yiwet seg tezlatin-is deg tvidyut i d-yettwasersen deg yutub…  

 Aṭas n yinaẓuren i ḥemmleɣ ɣas ḥemmleɣ akk wid yettqadaren tizlit taqbaylit s umata. Abcic Belɛid fell-as rreḥma d leɛfu, d timlilit gar-iyi ed ccna-s, dɣa tewwi-yi lhawa-s akken i diyi-wwint akk tid n wid uɣur i d-lemdeɣ kra n tɣawsiwin yaɛnan ccna s umata.

  Telliḍ gar terbaɛt i d-yesnulfan asebter n yiḍrisen n tezlatin tizwawin, ɣas ma tura ur iqeddec aṭas. Mmeslay-aneɣ-d fell-as…  

 Asebter i d-yellan deg Faysbuk meqqer ccɣel-is ula d winna. Acu, ad rreɣ tajmilt meqqren i yimeddukal i yellan deffir ccɣel-agi s lebɣi d adrar, imi tin n wul tettak afud nettawi-d tisebḥiyin akken ad as-nefk udem icebḥen i tezlit taqbaylit. Garasen : Amar Ɛmimer, Ɛezdin Ḥamaduc, Deḥman Muhubi, di tazwara llan-d daɣen Tansa N Talsa, Hass Mess, Zahir At Qasi, Amedyaz azwaw mass Merric Ḥsen, Ḥakim Ḥamani d wiyaḍ akk, tajmilt-nsen meqqrit.

  Tanemmirt a Ḥmed Neccaf mi d-terriḍ i yisteqsiyen-nneɣ. D acu d awal-ik n taggara ? 

 Tanemmirt i kečč a Mhenni ɣef uncad-agi i qebleɣ i tikkelt tamenzut akken ad yeḍru imi aṭas i yi-d-inecden wanag ur beqquɣ ara, ahat s tin n leḥya neɣ n tezmert ɣer tririyin-iw imi ur ddiɣ ara d lweqt ( ad d-iniɣ yeǧǧa-yi ), neɣ ahat d ayen nniḍen, win yeẓran ?

 Ad d-iniɣ tanemmirt i wid i yi-d-yettakken afud ɣas kkawen yifadden, akka am kečč akked umedyaz i ur tettuɣ ara, d aḥbib ukud bdiɣ akken yiwen n leqdic mazal iɛelleq, wa d Mass Muḥend Ɛrab Ben Teyyeb. Tanemmirt akk i yimeɣriyen n tdiwennit-agi. Tanemmirt-ik a Mhenni ɣef tegnit-a.

<p style="text-align: right;"> Yesteqsa-t : Mhenni Xalifi 

  
 WASHINGTON – Amsenselkim amarikani, Ray Tomlinson, amesnulfu n e-mail, yemmut, i d-yura ɣef usebter n Facebook akked win n Twitter Vinton Cerf, amesnulfu ucrik n TCP/IP rnu ɣer-s, ass-a d anmazul n uselway deg Google. Ilul deg useggas n 1941, yewwi-d agerdas-is seg tesdawit mechuren n MIT (Massachusetts Institute of Technology) Asudu n tesnatwilt n Massachusetts, Ray Tomlinson yura izen-is n e-mail amezwaru deg umezruy deg useggas 1971. Iɣnew-d ahil i yes-s yessaweḍ ad yazen iznan-is mi yella yettmahal ɣef Arpanet, d aẓeṭṭa, yettwaɛezlen i yinagmayen akked yiserdasen, d anagraw-a i d-yurwen Internet. D netta i umi d-tusa tekti n usekkil @ akken ad yebḍu gar tmagit n umdan akked uẓeṭṭa iɣer yeqqen. ‘’Seg yimezwura deg wayen yerzan tasnatwilt, Ray d argaz i iɣewnen e-mail deg tazwara-nni ideg d-nnulfan yiselkimen yeqqnen’’, i d-yesseɣru umsemhel-is, taṛmist tamarikanit n temḥaddit Raytheon, deg yiwen n ulɣu. ‘’Amahil-is ibeddel tamuɣli n teɣwalt deg umḍal, ɣas akken d anǧaḥ ameqqran, maca ur syuli ara s aqerru, ur yettzuxxu ur icuḥ i yiman-is, yeǧǧa-yaɣ-d ilem d ameqqran’’, i yerna yenna-d Raytheon. Ɣef ublug-is, Ray Tomlinson yura-d akk amezruy n uɣnaw n @, akken ur yettanef i tenfust ad teṭṭef amḍiq n umezruy. ‘’e-mail amezwaru i yuznen gar sin iselkimen i yellan wa sdat wa’’, qqnen s Arpanet, i d-yessegzi. ‘’Izen amezwaru d win akken iɣef ur nezmir ad necfu ɣef waya i t-ttuɣ, i yerna yenna-d. ‘’Yezmer ad yili akka QWERTYUIOP (isekkilen imezwura n unasiw anglizi) neɣ ahat d ayen icuban s aya…’’. ‘’Ur ttamnet ayen akk i teɣɣarem deg web. Mmektit-d kan, d imdanen i yellan deffir yisebtar-a, imdanen tecḍen’’, i d-iweṣṣa.

<p style="text-align: right;"> APS 

  
 Ungal Arrac n tefsut n Youcef Oubellil, yura-t deg yiseggasen 1994/1995, yeffeɣ-d i tkkelt tamezwarut s lmendad n Ugraw adelsan amaziɣ s tallelt n Tiddukkla n Marikan ACAA imi dɣa yewwi arraz amezwaru n temsizzelt n Lmulud At Mɛemmer i ixeddem ugraw-agi. Yewwi-d awal Mass Youcef Oubellil deg ungal-agi ɣef temsalt n tayri, acu kan d sebba i wakken ad d-ihder ɣef tedyanin n Tefsut n Yimaziɣen. S waya i yezmer umeskar, ɣef wakken i d-yenna, ad yejbed imeɣriyen, ladɣa ilmeẓyen ɣer tɣuri n wungal-is. Ilul Youcef Oubellil deg taddart n Ubizar, taɣiwant n At Jennad, d amaru, yura ungal Arrac n tefsut u ihegga sin wungalen-nniḍen akked wammud n yisefra, mzal ur d-ffiɣen ara. 

  A. A. 

  
 Ɣef tnaga n waṭas n medden, ur d-yelli ara iseggasen-a ineggura usihar n ccna am win i iga Zedek Mulud deg Buǧima ass n 16 yunyu iɛeddan. Ugar n 4500 n lɣaci i d-yusan seg waṭas n temnaḍin, n Tizi Wezzu ladɣa, akken ad mlilen s teqreb bab n « Taqbaylit-nni ». Deffir tmeɣriwin n Canada d Filadilfi iɣef i d-yenna unaẓur « ɛeddant akken ilaq », tusa-d nnuba i wat tmurt akken ad ilin akked win i ten-yezzuzunen s wawal n tnaslit d tjaddit. « Am yal tikkelt, zemreɣ ad d-iniɣ iɛedda usihar n Buǧima am tergit yelhan. Igerrez s waṭas ». I aɣ-d-yenna Zedek Mulud mi yesteɛfa cwiṭ seg tmeɣra i yekkan azal n 3 n yisragen. Ma yella ɣef ttiɛadat n ccna i yellan deg wahil n tuzzya tamaḍlant « D Abrid kan », niqal tturaǧun ad mmaggen di Bgayet d Zzayer, nesteqsa Zedek Mulud yerra-aɣ-d s usḥissef : « Ar tura, ur nufi ara amek ad nheggi igalaten-nniḍen di Bgayet. Acemma ur yelli d unsib. Ad nemlil ahat di tfaska n ccna amaziɣ ». Deffir tirza-a n kra n wussan kan ɣer yidurar, yuɣal Zedek Mulud ddurt iɛeddan ɣer Fransa ilmend n yigalaten-nniḍen i t-yettraǧun dinna.

  M. K. 

  
 Amazday imani n ugezdu n tutlayt d yidles amaziɣ di tseddawit n tubiret xeddmen ass larebɛa iɛeddan yiwen leqdic d amerkanti s wazal-is anda rran tajmilt i yiwen umeɣras ilmeẓi , ameɣas n tmaziɣt akked tugdut iwumi qqaren kamel amẓal inɣan watmaten imselmen di 2 wumber deg useggas 1982 di tseddawit n ben ɛknun , leqdic-agi id-heggan inelmaden n umazday-a yella s yisaragen akk d uskasi ɣef yilemẓi-agi s lmendan inebgawen id-ɛerden ɣer timlilit-a ama d imddukal-is neɣ d ineɣmasen yellan di tallit nni ladɣa yiwen n umddakul-is imi yessen kamel amẓal acku akken i yeɣran waggi Amar Nait Messaoud d yiwen uneɣmas ,yewwi-d awal fell-as s telqayt amek yemmut akked wanwa it-yenɣan , tajmilt-a tebda s dqiqa n tsusmi s ɣur yinelmaden akk d wid yellan dina s-yin akkin tebda s usarrag id-yewwi amar nait messaoud ɣef sebba n lmut-is yenna-d belli kamel amẓal nɣant watmaten imselmen imi kamel d yiwen ilemẓi d yiwen umeɣnas yettenaɣen ɣef tmaziɣt ɣef tlelli akked tugdud iwakken ad tilli tugdut di tmurt , imi kamel yexddem anejmuɛ netta d yinelmeden ad asen-yisiweḍ tikti neɣ izen i yemddukal-is belli yebɣa ad d-yesnulfu amazday yetabaɛen ɣer tnezduɣt n tseddawit ara d-yawwin izerfan yinelmaden s tugdut ,imi di lweqt nni n unejmuɛ i yexddem sllan inelmaden iselmaẓriyen (islamistes) s wayen yebɣa ad yexddem ur bɣin ara seg imiren yal tikelt s gallan fell-as ami d yiwet n tikelt yufa tabrat ddaw tewwurt n texxamt-is ceyɛen-tt iselmaẓriyen anda gullen deg-s s lmut , ami d ass n unejmuɛ ara yexddem di tseddawit yeẓṛa ɣer lmut ara teddu acku s gallan fell-as yal tikelt akken iruḥ ur yeggid ara , akken kan yewweḍ ɣer tseddawit ẓeḍmen akk fell-as iselmaẓriyen s isekinen imi llan ula d wid ur yeqqaren ara dina meḥsub d iberaniyen nɣant dayen yeǧǧan ad yili umennuɣ d ameqqran gar yinelmaden imeɣnasen n tmaziɣt d tugdut akked yinelmaden iselmaẓriyen ( iɛdawen n tudert) , ayaggi akk yewwit-d amar messaoud ɣef umeɣnas iruḥen d asfel gar yifasen iɛdawen n tudert , Si tama nniden nezmer ad d-nini d tikelt tamezwarut ara yili leqdic yecban waggi di tubiret ,am wakken ssaramen yinelmaden akken yal aseggas 2 wumber d asmekti i uzamul kamel amẓal yemmuten ɣef tidet ɣef tugdut ɣef tamaziɣt .

<p style="text-align: right;"> Menas Abdelhak 

  
 Armi d timlilit taneggarut, tis 15, i terbeḥ tarbaɛt n JSK deg unnar-is, annar n umenzu n unbir n Tizi Uzzu.

 Deg tizi uzzu, temɛadal JSK 6 n tikkal u texser yiwet n temlilit. Ulac s wacu ur wwiten ara i wakken ad tbeddel fell-asen, ulac amek ur yexdim uselway-is Hannachi i wakken ad terbeḥ meqqar meqqar yiwet n temlilit deg unnar-agi : yestaxer asleɣmay Mouassa d kra n yimyuraren, yewwi-d raqi seg Skikda, meɛna mebla lfayda. Teqqim tarbaɛt n JSK gar tneggura n tneggura. Aṭas i d-yewwin awal ɣef yimyuraren ur nleɛɛeb ara deg wulawen-nsen ‘’Imyuraren-agi, bɣan kan tadrimt, ur cliggen ara deg JSK, ama texser, ama terbeḥ. Rnan ttnaɣen gar-asen’’. I d-yenna Ramdane, yiwen n yimferreǧ n tarbaɛt-agi. Ma d wayeḍ iwala d akken ‘’Ur leɛben ara ɣef nnif yimyuraren n JSK, ulac deg-sen Leqbayel. Anda-kem a JSK n zik !’’. i yessḥassef Djamel. Amur ameqqran deg yimferǧen akked yimyuraren-nni n zik n JSK, sseḍlamen yal tikkelt aselway-s u ṭṭalaban rwaḥ-s, acu kan Hannachi, ireṣṣa, u yal mi ara texser JSK, yettawi-d ssebba tajdidt : ma mačči d anefray d imḍebber amezwaru n ddabex uḍar Raouraoua, neɣ dayen-nniḍen. Lḥasun, seg tazwaru n telɣuɣa ar tura, d cwal deg uxxam n JSK. Wa, yesmendag times, wayeḍ yessensay-itt, ma d amur ameqqran ttfarriǧen deg-s, ur d-nnin hemma, am wakken yeɛǧeb-asen lḥal deg-i i tella JSK neɣ ten-teɛni ara temsalt. Cwi kan llan kra n yimferǧen i yesɛan nnif deg wulawen-nsen, u yekcem-iten lḥir ɣef JSK, kkren-d, ssawlen i yimferǧen i wakken ad ruḥen s waṭas ɣer unnar n umenzu n unbir, ad ilin ɣer tama n terbaɛt-nsen. Aya, yella-d ass-nni n ssebt mi turar tarbwt n JSK akked tarbaɛt n CRB deg unnar n umenzu n unbir n Tizi Uzzu. Tiɣri n yimferǧen akked tisin-nsen s waṭas ɣer unnar n JSK, yegla-d s yiswi-s imi terbeḥ tarbaɛt-nsen yiwen ɣer ulac sdat n tarbaɛt n CRB. Akka, yuɣal-d ciṭ n usirem ɣer wulawen n wid iḥemmlen JSK. Tarbaɛt-agi i yellan gar tneggura deg yigimmaḍ u tezmert ad tṣub ɣer uswir addayan. Acu kan, akken i d-yenna Ali Bencheikh, yiwen n umyurar n zik ‘’JSK, muḥal ad tṣubb’’. Ihi, akken i as-yenna Zedek, diɣen : ‘’Yid-m ass-a d-uzekka, nekni dayem akka, ma d urar i aɣ-d-yettawin. Ma trebḥeɣ nttekka, ma txesreḍ d JSK, acḥal i yecbeḥ yisem-im’’.<span style="white-space: pre;"> </span> 

<p style="text-align: right;">  Hocine Moula 

<div> 
  
 Ikhelouiène, d yiwet gar 23 n tuddar n tɣiwant n Ait Aissa Mimoun, i d-yezgan deg ugafa n tɣiwant-agi u deg ugafa n lwilaya n Tizi Uzzu, tebԑed ɣef temdint-a azal n 15 km.

 Taddart-agi, mazal ar ass-a n wussan tedder aṭas n yiɣeblan d wuguren yecban: lgaz n temdint, tawenaḍt, imḍiqen n yilmeẓyen, Internet d uɣbel n waman… Imezdaɣ n taddart-agi, ctaqen ad wallin taqqudirt n waman tettuddum-d seg tberninin n uxxam-nsen, ula deg tallit n tegrest neɣ n cetwa. Uɣalen-asen waman am win yettrağğun agur n lԑid, melmi ara d-ilal. Imi ttɣaman 15 neɣ 20 n wussan i wakken ad d-uɣalen waman yiwen ubrid. D ayen yeğğan imezdaɣ n taddart-agi n Ikhelouiène, ad gren tiɣri i waṭas n yidisan teεna temsalt, gar-asen Axxam n tɣiwant n Ait Aissa Mimoun, takebanit n Lezzayer i Waman (ADE), d tkebanit n waman (L’hydraulique) n temdint n Tizi Uzzu. Acu kan am win iceṭḥen i uderɣal, ulɣuyen ur ğğin ara, lmaεna ulac. Lukan mačči d cwiṭ-a n waman i d-ttawin medden deg leԑwanṣer d tliwa, tili aṭas ara yemten i fad, am iɣersiwen, imɣan d isekla. Nnan-d imezdaɣ n taddart-agi: «Mačči d awezɣi i d-awen-d ḍleben, neɣ d aman 24h/24h neɣ ahat 7j/7j, maca nebɣa kan ad nseԑu aman am nekkni am tudrin-niḍen, daya kan i nebɣa a wid teԑna temsalt-a. Sugent-d a medden, aman s 10 wussan ar 15wussan i d-ttesrriḥen (tikwal ttelḥaqen 20 n wussan; akken ad serrḥen yiwet n tikkelt). Nebɣa kan aman tlata n tikal, neɣ xarsum snat i ddurt». Ugur n waman deg tmurt n Lezzayer d lmuḥal ad yekfu neɣ ad yefru; acku mačči d aman ur d-neɣli ara s xilla neɣ ulac aman deg yiɣezrawen d yisaffen, maca d afraq i ferqen ur nelli ara deg umkan-is.». 

<p style="text-align: right;"> ADAOUN Abdelghani 

  
 Yiwen n ufellaḥ segmi ara d-ikker, segmi ara yali wass alamma d ɣelluy n yiṭij, netta yezga d takerza i medden s tyuga i d-ikra. Akken ur iqḍiɛ ara, ur issekkfi ara iman-is. Yiwen was, mi qrib ad ifak takerza, yufa yiwen n ugerruj, issekfel-it-id s lmaɛun. Amek ara ixdem akken yiwen ur iẓer? Yeddem-it-id, iffer-it deg yiwet n tesraft. Tameddit, inher-d izgaren ittxemmim ma ad as-yini i tmeṭṭut-is neɣ ala, yugad ur tjemmeɛ ara lbaḍna. Iwweḍ-d s axxam, issared, ičča imensi, iqqim rrif n lkanun netta d tmeṭṭut-is. Twala-t iggugem am yisɣi dɣa tenna-as : “D acu i ak-icuɣben ay argaz ! Tessusmeḍ ur d- tenniḍ awal?” Yerra-as-d: “Ih ! D tidet yella kra i yi-icuɣben, ɛewqeɣ ma ad-t-id-iniɣ neɣ ala. “Ini-d kan ay argaz d acu ara teffreḍ ɣef tmeṭṭut-ik. Ma d ayen ilhan ad t-necrek, ma d ayen n diri kifkif”, i as-tenna. “Uqbel ad am-d-iniɣ acu yellan, cubek-iyi s Ṛebbi akk ayen ara am-d-iniɣ ad iqqim kan d lbaḍna gar-aneɣ. Yerna ad kem-ɣnuɣ, ma iɣna-kem Ṛebbi!, i yeḍleb deg-s. tenna- tmeṭṭut: “Cubkeɣ-k, cubkeɣ Ṛebbi ar ayen ara d-tiniḍ ay argaz arda ad iqqim d lbaḍna gar-aneɣ”. Yekker urgaz yeḥka-as: “Ihi a tameṭṭut d ayen ma yebɣa Ṛebbi ad ikfu laẓ fell-aɣ, ass-a mi i kerrzeɣ di lmuḍa n leflani, ufiɣ agerruj deg-s ureɣ deg-s lfeṭṭa. Ffreɣ-t deg yiwet n tesraft, azekka uqbel ad yali was, ad nruḥ akken ad t-id-nawi di lbaḍna, akken yiwen ur aɣ-iẓer, akken ur ittaweḍ ara lexber sselṭan, akken ur aɣ-t-ittekkes ara”. Azekka-nni tafrara, kkren wwin tacekkart, rnan amrar ruḥen anda ikerrez urgaz. Abrid teḍwa-t-id tziri n waggur. Mi wwḍen ɣer umekkan mazal urɛad yuli wass, mazal aggur iḍwi-d tiɣaltin d yizuɣar. Wwḍen ɣer din ɣer tesraft-nni deg iffer urgaz agerruj-nni, yenna-as urgaz: “ihi nekk ad ṣubbeɣ ad t-id-ddmeɣ ad t-id-cuddeɣ deg umrar, kemm, mi am-nniɣ jbed-it-in, jbed amrar sali-t-id. Tameṭṭut ikcem-itt cciṭan llah ineɛl-it tenna-as : “Ala ay argaz d nekk ara iṣubben ma tṣubbeḍ kečč ugadeɣ ad t-tawiḍ weḥd-k” Yerra-as-d urgaz: “Xzu cciṭan a tameṭṭut, lukan d i nwiɣ ad t-awiɣ weḥd-I, yili ur am-d-qqareɣ ara ! Ma yebɣa Ṛebbi ad kem-iɣnu, ad kem-ɣnuɣ. Wiyyam a tameṭṭut ! “Nniɣ-ak-in d nekk ara iṣubben ! Win i ken-yumnen ɣas nɣet-t”, “Akken i am-ihwa ihi”, i as-yerra uegaz-nni…

 <em>Yettkemmil… </em>

  Ramdane Lasheb 

  
 Tameṭṭut tamcumt tenna-as i yelli-s: – Mi tewwḍemt ad testaεfumt, ddmemt ad teççemt, ḥader anida i as-tettakeḍ aman ad tsew alamma tekkes-am-d tiṭ-is, ilaq d kem ara yaγ ccix!. Tiqcicin ṭfent abrid γer taddart n ccix, leḥḥunt, leḥḥunt, leḥḥunt ar almi εyant, ḥebsent ad staεfunt, ddment ad ççent, yiwet teddem-d ad teçç ayen i as-tefka yemma-s di mkul lxir, ma d tayeḍ teçça cwiṭ deg uγrum-nni amerγan. Tuγal tenna-as: – A weltma, efk-iyi ad sweγ cwiṭ n waman. Tenna-as: – Ur am-ttakeγ ara alamma tekkseḍ-iyi-d tiṭ-im. Tenna-as: – Ah! A weltma ad iyi-tefkeḍ d taderγalt γer tmurt n medden?!. Tuγal teqqim cwiṭ tessuter-as daγen cwiṛ n waman. Tin terr-as-d am tikkelt-nni tamezwarut. Taqcict tameγbunt tcaḍ si fad ur tezmir ara ad tesbeṛ. Tekker tekkes-as-d tiṭ-is, tefka-as aman, ula akken ur tt-teǧǧi ara ad terwu. Kemmlent abrid-nsent, lḥant ddeqs, uγalent ḥebsent, ddment ad ççent, tagujilt-nni teçça daγen seg uγrum-nni amerγan ; tuγal tessuter-as i tikkelt niḍen ad as-tefk ad tsew, taqcict tugi. Tenna-as: – Ur am-ttakeγ ara alamma tekkseḍ-iyi-d tiî-nni inem tis snat. Taqcict tameγbunt tekkes-as-d daγen tiṭ-nni ines tis snat. Lḥant akken, tin ur tettwali ara abrid. Leḥḥunt ar almi wwvent γer yiwet n teẓgi, tekker Σica tessegrareb weltma-s, ma d nettat tkemmel abrid-is γer taddart. Tewweḍ deg yiḍ γer uxxam n ccix, tenna-asen: – A yat wexxam nekkini d weltma-s n umeksa. Dγa skecment γer uxxam. Ma yella d ultma-s nni tettegririb, tettegririb almi i d-teṭerḍeq deg uxxam n yiwen n ufeḥḥam. Akken i tt-id-yufa ufeḥḥam, yewhem, yenna-as: – A tamexluqt-agi d acu ara txeddmeḍ dagi weḥdem?!. Taqcict teḥka-as-d taswiεt amek i tella, tessuter deg-s ad tt-yawi s axxam. Argaz yugi ad tt-yawi, yenna-as: – Sεiγ snat n tlawin deg uxxam, lukan ad kem-awiγ yid-i, ad aγ d-wwtent s teqjemyaṛ. Taqcict tettḥellil deg-s ar almi i tt-yewwi. Akken yewweḍ γer wexxam, yekcem kan wtent-t-id tlawin-is, nnant-as: – Nekkunti di snat ur d aγ-tezmireḍ ara terniḍ tis tlata!?

  Tettkemmil seg tgemmi n teqbaylit 

  
 Am yal taddart neɣ tamenaḍt seg temnaḍin n Leqbayel, yal ta amek tesfugul ansayen-is (Taεacurt, Lmulud, Yennayen…). ussan-agi nerza ɣer tadddart n Ait Illoul deg tɣiwant n Azeffoun, i wakken ad nẓer amek xeddmen timecreḍt. Deg taddart-agi n Ait Illoul, yal aseggas txeddem lewziεa deg ass n Lmulud. Tebda ass-nni n lğemεa 09/12/2016 tameddit n wass, menbeεd taẓalit n Ṭhur. D tasqamut n taddart d yimezdaɣ-is i tt-id-suddsen, anida seččen akk taddart s uksum. Uɣen-d tlata n yizegaren, zlan-ten ass-nni n sem, ma d azekka-yin ṣṣbaḥ 10/11/2016 ferqen aksum-nni ɣef wazal n 210 n tesɣar. Ma d imeɣban neɣ wid ur nezmir ad xelṣen sehma-nsen, ttawin-tt baṭel. Yal tasɣart tesεu gar 6 ar 7 kg, s wazal n 4500 DA . Am wakken neẓra belli lewziεa tesεa azal d ameqqran deg tmetti taqbaylit, ama zik ama tura. D tagnit ideg ttemlilin medden, imi yezmer lḥal aseggas ur ttemyagaren ara, imi yal yiwen yelha kan deg ccɣel-is, am wakken qqaren zik:“ temmlal tasa d way turew”. D tagnit daɣen, ideg ttemεawanen yimdanen way gar-asen, imi yal yiwen ad yexdem ayen iwumi yezmer. D ass ur necbi wiyaḍ, imi taddart si rrif armi d rrif ad tečč akk yiwen n yimensi s uksum, am ugellil am unesbaɣur, yiwet n lmakla ara ččen. D tagnit anida tettnerni tegmat, anida daɣen ttiğhidden wassaɣen gar yimezdaɣ n yal taddart. Ad nesmekti kan belli, timecreḍt-agi yal aseggas xeddmen-tt deg ass n Lmulud, maca tikkelt-agi gan-tt uqbel s sin wussan.

<p style="text-align: right;"><span style="white-space: pre;"> </span>   Amazigh Ghani 

 
  
 Berrḥen-d ddurt iɛeddan yisebtar Asdawan d Iḥulfan s yismawen n wid i d-yufraren s yiḍrisen igerrzen deg teẓrigt tis kraḍ n umsizwer uzzig Dda Lwennas, d tajmilt i umdan-a agrawliw i yefkan tudert-is ɣef yidles-is. Akken walan yimheggiyen, mačči kan aṭas i yettɛuzzun amdan-a n lɛali armi I as-ttarran tijmilin s yal abrid, maca ula d amḍan n yimekkiyen i ireffden imru irennu seg teẓrigt ɣer tayeḍ. Ulamma arrazen mačči s yimelyan, wid akk yekkin gzan awal n tiɣri i iḍebɛen s « Ad aruɣ tutlayt-iw, ad rreɣ tajmilt i uzamul ». I lmend n waya, usan-d yismawen n yifriren am wakka: Amḍiq amezwaru d Ǧeɛfer Crifi, d amedyaz seg Uqbu. Xaled Ɛecwi, mmi-s n Sidi Ɛic, d aselmad n tmaziɣt deg Wehran. Akked Mhenna Halit, mmi-s n Tizi Uzzu, d aselmad diɣ n tmaziɣt. Ma yella d amḍiq n yiseɣ d leqder yuɣal-d i umedyaz Mbarek Gamar. Aḥulfu n wid i d-yufraren:

  Ǧeɛfer Crifi:  « Walaɣ igmaḍ lliɣ gar yimenza. Ur rǧiɣ ara annect-a acku ass-a aṭas n wid yettfeṣṣilen taqbaylit ama s tira neɣ s usiwel! Si tama-nniḍen, tidet kan, afran-agi ad aɣ-d-yernu tabɣest akked lebɣi i tira. Amsizwer i aɣ-icudden ɣer Lwennas Meɛtub d iseɣ ».

  Xaled Ɛecwi:  « D ayen yessefraḥen ama i wid i iḥemmlen ad arun neɣ i wid i iḥemmlen ad ɣren. Ma ur tt-neɣri ara nekni s Leqbayel neɣ s Yimaziɣen s umata aniwa ara d-yasen ad tt-iɣer neɣ ad tt-yaru. S leqdicat yecban wigi ama d imsizwar ama d tifaskiwin neɣ d ayen-nniḍen, wid yettarun s wul i tutlayt n tmaziɣt, ad sεun afud meqqren sya ɣer sdat ad kemmlen tira-nsen. Seg tama-w, ferḥeɣ nezzeh s umḍiq-agi wis sin, ɣur-i d iseɣ. D win ara yi-d-yefken tabɣest akken ad kemmleɣ tira ».

  Mhenna Halit:  « I lmend n umsizwer uzzig Dda Lwennas Maɛtub, di tazwara ad asen-iniɣ tanemmirt tameqqrant i wid i d-iheyyan leqdic-agi. Nessaram d leqdic ara idummen imi d asnerni n yidles-nneɣ. Tis snat, ferḥeɣ imi d-ufrareɣ deg umkan wis kraḍ, imi i tikkelt tamezwarut ara tekkiɣ deg temzizelt. Afud igerzen i leqdicat i d-iteddun ».

  Kaisa Khalifi 

  
 <em> La nluqqeḍ azemmuṛ. </em>

 <em> D abeṛkan yibwa. </em>

 <em> Akal ɛzizen. </em>

 <em> Tizemṛin n baba. </em>

 <em> La nluq-ḍ azemmuṛ. </em>

 <em> Di cetwa i usemmiḍ. </em>

 <em> La nṛuḥ-d ass-a </em>

 <em> D-iṭij neɣ lahwa. </em>

 <em> Kemini a weltma. </em>

 <em> Tamedyazt uzekka. </em>

 <em> La nluq-ḍ azemmuṛ. </em>

 <em> Ad yeddu yifeṛ. » </em>

 Akka i cnan-t tisukṛin n taṛbaɛt n « Djurdjura » deg yiwet geṛ tezlatin nsen-t, yeqqimen deg umezṛuy n cna Amaziɣ. Akka ihi, alqaḍ n-uzemmuṛ yebda ussan-a deg tama n Ṣumam. Imelqaḍen uɣalen-d ɣeṛ yiḥeṛqan nsen yeččuṛen d tizemṛin, akken ad ǧemɛen lɣella. Icellafen, imaxtafen, tigelzimin, tiqfacin, icwaṛiyen, iɣyal,…uɣalen-d akk ɣeṛ wannaṛ n welqaḍ. Imelqaḍen tezzin ɣef tzemṛin am izuṛaṛ ɣef yiduṛaṛ. Uṛ tṛuḥu-n ɣeṛ tzemmuṛt nniḍen alama kfan alqaḍ. Llan kṛa n yimdanen ttṛaǧun tallit-agi n-uzemmuṛ am wagguṛ n lɛid, acku ḥemlen ad luqḍen. Degs lfayda muqṛen i tezmaṛt n yimelqaḍen: d-« addal » akked zzit i d-ṛebḥen ɣeṛ taggaṛa. D-acu kan, yesɛa laɛtab…Ihi, ussan-a, ulac taddaṛt anda uṛ leqḍen aṛa medden. Azemmuṛ yewwa, awid tuṛa iɣallen aken ad leqḍen! Aseggas-agi, ɛla ḥsab akken i nwala deg waṭaṣ n yiḥeṛqan deg tama-agi n Ṣumam, tizemṛin uṛun-t dayen kan, alaṛmi « celxen-t » tciṭa! Ad yili zzit s lkutṛa. D-acu kan, yella yiwen waɣbel: xuṣṣen iɣallen i ulqaḍ n-uzemmuṛ. Agnu-agi yettuɣal-d myal aseggas, imi ulac aṭaṣ n yimelqaḍen. Medden ulamek, d-ixeddamen, neɣ qqaṛen deg yiɣṛbazen. Aṭaṣ n twaculin deg lǧiha-agi n Ṣumam ttṛaǧun-t imuṛas n tagṛest (γacances d’hiγer) akken ad luqḍen-t tizemṛin-nsen-t, imi aṛṛaw nsen-t ad ṛnu-n afud i welqaḍ. Deg tama nniḍen, lemɛinṣṛat ẓẓunẓan-t, ussan-agi, deg luḍa n Ṣumam. Aṭaṣ degsen-t bdan-t tuẓḍa n-uzemmuṛ. Annaṛen anda ttṛusun-t tiṛac n-uzemmuṛ bdan ttaččaṛen. Sya ɣeṛ kṛa n wussan, lemɛinṣṛat-agi, ad xedmen-t ass d yiḍ akken ad qeḍɛen-t (ahat xaṭi) ṭuẓḍa n-uzemmuṛ. Lawan-agi, daɣen, it faṛaṣen kṛa n yilmeẓyen akken ad ǧemɛen aṭaṣ n tedṛimt, imi deg lecḍuḍ n webṛid aɣelnaw wis 26, wigi znuzun azemmuṛ. S lmizan ilikṭṛuni, ilmeẓyen-agi weznen azemmuṛ i ttaɣen akken at zenzen. Ɣef ayagi, deg kṛa n wussan kan, ssuma n-uzemmuṛ azegzaw yebdan s 40 idinaṛen i lkilu, deg wagguṛ n-unbiṛ yezṛin, tewweḍ ɣeṛ 65 idinaṛen i lkilu tuṛa! Yeṛna, mazal ahat ssuma-agi atteṛnu nnig waya. « Tezmeṛ ssuma-agi at ɛeddi i 100 idinaṛen i lkilu » ɛla ḥsab tamuɣli n waṭaṣ n yimdanen ! « Ih, zik-nni, ulac win i d-yennan azemmuṛ a d-yas wass ad yetnuzu. Ass-a, dayen i ḍeṛṛu-n » akka i d-yenna yiwen wemɣaṛ i laḥqen tallit-nni n zik! Akka i d-« amuṛ » a ddin uqeṛdac !<span style="white-space: pre;"></span>

<p style="text-align: right;"> Syphax 

  
 Ass n lǧemɛa yezrin, imezdaɣ n La Crête-Rouge deg tɣiwant n Leɛǧiba myefken ttiɛad s aɣerbaz amenzu n taddart-nsen iwakken ad xedmen yiwet n twizi n usizdeg d useggem n yiwet n terga i d-iɛeddan zdat lakul ideg qqaren warraw-nsen.

 D ilmeẓyen neɣ d imeqranen, d tirebbaɛ i d-ttasen yal wa s wacu i d-yegla d ttawil iwakken ad sbeɛden s kra yellan d amihan ɣef yinelmaden. Imi d yiwen n cɣel yuḥwaǧen aṭas n wallalen, imezdaɣ n Tqaɛet yeɛyan deg uraǧu gezmen-tt deg rray iwakken ad d-swejden ayen i iwulmen s tedrimt-nsen. Ɣef waya, yal amezdaɣ yewwi-d ayen iwumi yezmer, wa d rrmel, wa d ssima, wa d uzzal wayeḍ d iɣil-is. «Nefra-tt gar-aneɣ iwakken ad nekkes tifxet-a yettwandin i warraw-nneɣ. Yal ass nettraǧu aniwa ara yeɣlin deg uxemmuj yecban wa, mi akken imḍebbren terza temsalt qqnen allen-nsen zdat tudert n yinelmaden. Newweḍ ɣer tallit anda ala win yenṭerren ara yeḥrirten ! Wamma, limer d lebɣi llan srabes yettuxessen I cɣel-a ara xedmen acḥal aya. Meɛna, skud I mazal tagmat, agerruj I aɣ-d-ǧǧan imezwura-nneɣ ur inegger-a. Tacemlit d tin yessuzufen lḥif di tudrin, ihi ass-a nekni nerra-as azal, nemlal-d !” Dɣa d wigi I d imeslayen I aɣ-d-yenna yiwen n ubabat yerfan zdat tsusmi n yimḍebbren ɣef lḥif ideg ttidiiren yinelmaden. Imezdaɣ n Tqaɛet heggan-d daɣ iwakken ad bnun zdat n uɣerbaz kra n tseddarit I yinelmaden iwakken deg wussan-a n tegrest ur ttɣimin ara I lehwa d usemmiḍ. D yiwen n usenfar s wazal-is iɣer kkren yimezdaɣ n taddart. Ayen I d-ijebden lwelha-nneɣ mi nerza ɣer twizi n yimezdaɣ n taddart-a, d anabit n yimḍebbren ama n tɣiwant neɣ n srabes nniḍen.

<p style="text-align: right;"><span style="white-space: pre;"> </span>  Smail. M 

<div style="text-align: right;"> 
  
 Xas ulamma yuẓ deg leɛmer, imi ha-t-an nnig n 80 n yiseggasen deg tudert-is, meɛna, aya, ur yelli d ugur i wayen iḥemmel d wayen i swayes i d-yekker ucennay Hadjloum Mohammed Said n taddart n Trihant tama n Boudjima. Xas armi i meqqer i yebda yesseklas, acu kan temɣer ur as-tessenɣes deg lebɣi n ccna akked uqesser s ugabar. Deg taggara-a, qrib yal aseggas, ad d-yessufeɣ album ajdid. Mebɛed mi yessekles deg useggas 2016 album iwumi yefka azwel ‘’Lɣerba’’ anda llant 6 n tezlatin i d-yewwin ɣef waṭas n yisenrtal yecban Lexla, Tin ɛzizen, yegguma wul, Lɣerba, Ttruḥun, Aqcic anda yesseqdec kra n uẓawan yemmalen ciṭ ɣer ccaɛbi, aseggas-a 2017, yuɣal-d s album amaynut s uzwel ‘’Arraw n leqbayel iḥruren’’. Yessekles-d 5 tezlatin i yexdem netta ama seg tama n wawalen neɣ seg tama n uẓawan. Tizlatin i d-yettmeslayen ɣef yisental yemxalafen i d-yessers ucennay ɣer unnar i wakken ad d-yefk fell-asen tamuɣli-s nreɣ iwellihen-is imi netta yettuneḥsab gar tsuta timezwura n ccna aqbayli. Tizlit tamezwarut iwumu isemma ‘’Arraw n leqbayel’’, yerra deg-s tajmilt i yimeɣnasen n tmaziɣt s umata. Yettwessi, diɣ, tisuta i d-yettnekkar i wakken ad ḍeffren abrid n yimezwura-nsen. Tis snat, tewwi-d ɣef yir awal i yettilin gar yimdanen, neɣ tiyita n wa deg wa akked usemɣer n yiman ɣer kra n medden. Yal tazlit, tettili-d tezwert s umaslay, tettak-d tikti ɣef uḍris n tezlit s umata. Tizlit tis rebɛa, d tajmilt i yiwen gar sadat i yellan seg tama-agi n Wagennun, wagi Sidi Boubekeur. Yesmak-d amek yella d wamek i d-rezzun ɣur-s wid-nni ihelken, ṭṭalaben deg-s ḥellu. Am wakken i d-yesban azal-is deg tmetti taqbaylit imi d izgaren i as-ttawin wid i t-yettzuren, ɣef wakken i d-yeqqar. Ula d netta, Hadjloum Mohammed Said, yessuter deg-s i wakken ad -tyerr ɣer lǧennet. Deg taggara, yessegra-d ccna-as s yiwet n tezlit n tayri iwumi isemma ‘’Tenniḍ-iyi-d, nniɣ-ak’’. D tizlit anda i yecna ɣef tayri n yiwen n teqbaylit tuzyint i imenna ad tt-yesɛu. Xas ulamma iḍal deg leɛmer, acu kan mazal ul-is d aleqqaq. Yekfa album-is s yiwet n terbaɛt n yiḍebbalen degtmeɣra.

  Farida Elharani 

  
 Terza-d seg tmurt n Finlande, i wakken ad texdem tameɣra n ccna deg Tezmalt yetabaɛen ɣer lwilaya n Bgayet. D yiwet n tlemẓit, yesɛan ṣṣut ḥninen, ḥlawen akked zzin yufraren, tagi d tacennayt Stina n tmurt n Finlande i ḥemmlen waṭas leqbayel yellan deg lɣerba, tettwassen s tuɣac n yicennayen imeqqranen, yecban: Cherif Kheddam, Matoub Lounès, Slimane Azem, Idir d wiyaḍ-nniḍen. Ass-nni n larebɛa 30 deg waggur n ɣuct 2017, tusa-d ɣer lwilaya n Bgayet, texdem yiwet n tmeɣra n ccna meqqren deg tɣiwant n Tezmalt. Tella-d tmeɣra-agi seg 18h00 n tmeddit d asawen, deg unnar aɣiwan n waddal n tɣiwant n Tezmalt, terza-d s Tinnubgga n tiddukkla tadelsant “Timitar” i iqedcen deg unnar n yidles deg tɣiwant-a. Yella-d unekcum ɣer tmeɣra-agi meqqren s wazal n 200 DA kan, d ayen i yeǧǧan tiwaculin akk n tɣiwant n Tezmalt rzant-d s waṭas i wakken ad wallin u ad slen i tcennayt Stina, i ten-izuznen aṭas s ṣṣut-is rqiqen u icebḥen. Tecna-d aṭas n tezlatin n teqbaylit n waṭas n yifennanen yettwassnen deg unnar n ccna, ladɣa tid n Matoub Lounès akked Idir, tettawi-tent-id s rruḥ-nni n teqbaylit, alamma tcukeḍ belli d taqbaylit tanaṣlit, maca netta tcennu kan yis, ur d tettmeslay ara ala kra n wawalen kan. Ɣef wakken i d-tenna, belli tessen idles d tutlayt taqbaylit i tikkelt tamezwarut deg tmurt-is, mebɛed mi tesla i yiwen ugraw n ccna n teqbaylit i d-yettawin kra n tezlatin n ucennay Idir, dɣa syin imir tuɣal tcennu yis-s. S wakka ara teffeɣ tezlit taqbaylit ɣer tmura n umaḍal merra, i wakken ad tt-issinen wiyaḍ, ad d-nesmekti kan belli mačči d nettat i d tamezwarut i icennun s teqbaylit ulamma ur d tettessin ara, maca d netta ara d-yerzun ɣer tmurt n leqbayel i wakken ad tecnu deg-s, yerna d tiddukkla tadelsant kan i tt-id-inecden, tusa-d. Ahat daɣen ad ttwasuqlent tezlatin n teqbaylit ɣer tutlayin-nniḍen, ladɣa mi ara tent-cennun yifennanen iberraniyen.

  Ghani Amazigh 

  
 Imezdaɣ n temnaḍt taddart i yetabaɛen ɣer tɣiwant n ccefra ladayra mceddalah id-yezgan ɣef lebɛed 50 yikilumiṭren deg usammar lwilaya n tubiret ɣelqen ass larebɛa yezrin taɣiwant sabba liḥala ideg ttidiren di tmeddurt nsen akked lmizirya iten-yeṭṭafaren acḥal iseggasen-aya ttrajun melmi ara tifsist teɛkumt ɣef yizugar- nsen imi ttafend iman nsen ččuren d iɣublan , gar yiɣublan i četkayen lexsas n waman tisesit akked wallalen usiweḍ ladɣa wid uɣerbaz anda inelmaden ttruḥun ɣef uḍar azal 6 yikilumiṭren ama d aɣrbaz i qqaren rnu ɣer wannect-a iberdan yettawin ɣer temnaḍt akk reglen axatar xesren ur qɛiden ara ččuren d ixujḍan d wayen yeɛnan iṣenfaren unegmu iwilmen di tudert n yal ass ,tamnaḍt-a tettuneḥsab si temnaḍin ur yesɛin ara i yettwaɛezlen di lwilaya i yeḥwaǧen iṣenfaren uxeddim xersum ad tenqes lmeḥna iten-ixenqen , dayen yeǧǧan imezdaɣ ad ɣelqen taɣiwant akken ad ten- zren yimḍbren ɣef lmiziriya ideg llan anda ssuturen seg yimḍebren s tikči n yisenfaren am wayen icudden ɣer tnezduɣin , axaṭar ma yella qqimen akka tudert nsen ad tkemmlen deg yir liḥala . 

<p style="text-align: right;">Menas Abdelhak

  
 Ttɛeddin yiseggasen, ttemgaraden, yal wa s wacu i d-yegla d aɛwin. Remḍan n useggas yezrin, ahat ma ad qerrin yimdanen, ad yeqqim d aktay deg wallaɣen imi azzayri yuɣ isufar n wučči s ssuma iwumi yezmer. Di tallit-nni, taɣlift n tjara tbedd akken iwulem deg unnar iwakken ad tɛass isemṣaren-nni I iwulfen ssalayen, srusuyen di ssuma akken I bɣan. Terra zzerb I tḥila d tukerḍa iwakken ssuzef lḥif yettmagar umdan yal mi ara d-yejdu waggur n Remḍan. Mačči kan d asexdem n yisuḍaf iɣer terra lwelha-s taɣlift-a n tjara, maca teldi leswaq deg waṭas n temdinin anda azzayri ad d-yaɣ ayen yebɣa, s ssuma yettwaqbalen yerna deg tezdeg. Aṭas, di lawan-nni I yuḥmaden meɛna mebla ma bedren-d wid d tid yellan deffir n uxeddim-a. Aseggas-a, yeqqel uqelmun s iḍarren, nuɣal am zik-nni, yegguma uḍar ad yeddu ɣer ssuq, imi yeqqel yesserhab ! Amek ur yettebbluhmut ara umdan imi yiwen n wass kan uqbel aggur-a n “rreḥma” ddellaɛ yellan s 40 n yidinaren yesrafeg ɣer 130 DA deg yiwen n yiḍ ? Mačči ḥala asafar-a I tḥuza tmerna, maca akken llan yisufar ttwaḥuzan. Lbaṭaṭa-nni yellan tettnuz deg yiberdan, di kra n yimuan ssawaḍen-tt-id alamma d tiwwura n yixxamen, tuɣal irkeb-itt lḥir ula d nettat tennerna deg wazal s tlata n yiḥricen. Tuget n yisufar zaden seg tlata ar rebɛa n yiḥricen mebla ma tella-d akka kra n lɛessa neɣ asendeh seg tama terza taluft n tiɣin d usenzi. Lḥasun teksa mebla ameksa ! Yal wa ad yexdem akken yebɣa, ulac win I yerkeb lḥir ɣef liḥala yettidir uxeddam, ur neẓri anida ara tt-iger I yixef-is. Ayen yessewhamen ugar, dakken ttaɣen madden mebla cceḥḥa, ad twahmeḍ tikwal anisi I asen-d-tekken yidrimen. Deg yilsawen, yezga wawal: “yella Rebbi ad d-yefk sɣur-s”. D asiksel ɣer yiḍellaɛen, amzun akken terkeb-iten tawla n tiɣin. Ddan almi I ttnaɣen ula ɣef lebsel d zrudiyya, yal wa yeqqar d nekk I d-yezwaren. Ɣas ulamma yella-d waya, ass amenzu n Remḍan, leswaq imerra ɛemren d lɣaci, ayen yeǧǧan imetjaren ceɛlen times deg swami yerna ur yesɛi umdan azref ad yefren as afar ara yawi: aɣ neɣ qim ! Amzu akken imdanen yeṭṭef-iten-id Rebbi ɣer yifassen n yimessenza-a, ad ɣmen igelman-nsen. Ur d-telli lɛassa ɣef swami, ur llin leswaq n tamiwin neɣ «les marchés de proximité», yal wa iteddu akken yebɣa. D acu kan, akken ias-yeqqar umedyaz-nni: “ɣas nettaɣ-itent, negguma ad necfu”. Akka, iles ɣezzif ɣer win yettilin ɣur-neɣ, gar-aneɣ, yetteḥbibir ɣef tudert-nneɣ. Wamma, win I aɣ-yeǧǧan deg yimi n tlafsa ur aɣ-yecqi ad nemmeslay fell-as, nefka-as lehna d talwit, ad yesserwet akken yebɣa.

<p style="text-align: right;"> Smail. M 

  
 Taneɣlaft n usegmi aɣelnaw Massa Nouria Benghabrit, tefka-d deg tansa (le site) n tneɣlaft-is leğrida n yikayaden n useggas-agi aɣurbiz 2016 / 2017. Ihi, ha-ten-in amek ara d-asen: akayad n taggara n uswir amenzu 5e , ad yili ass n 28 deg waggur n maggu ( 28/05/2017). Ma d win taggara n uswir n ulmud alemmas BEM, ad yili gar 04 ar 06 seg waggur yunyu (04-05-06/06/2017). Ma d win n taggara n uswir n tesnawit neɣ ayen iwumi qqaren BAC, ad yili gar 11 ar 14 deg waggur n yunyu daɣen (11-12-13-14/06/2017). D akayad n waddal ama d win BEM neɣ d win BAC, ad t-sεeddin yinelmaden deg yiɣerbazen-nsen am useggas iεeddan. Akayad-a, ad yili gar 16/03/2017 alama d 01/04/2017. Ma d akayad n taggara n uswir amenzu 5e n useggas aɣurbiz 2016 / 2017, ad t-sεeddin yinelmaden deg yiɣerbazen-nsen anida qqaren, mebla ma rzan ɣer yiɣerbazen-niḍen, am wakken xeddmen deg yiseggas yezrin. <span style="white-space: pre;"> </span>

<p style="text-align: right;"> Adaoun Abdelghani 

<p style="text-align: right;">

<div> 
  
 Werğin yexdim Ali AMRANE tameγra am tin n wass-nni n lexmis iεeddan deg uxxam n yidles Mulud Mεemmeri di temdint n Tizi Uzzu. Si tama n lγaci, ugaren wid i d-yeggran di berra wid ikecmen γer daxel n tzeqqa n tmeγriwin n uxxam n yidles. Ula d netta s timmad-is ur yumin ara deg wayen yettwali. ‘’Ur urğiγ ara ad d-yas wanect-agi.Nessarem ad yili lγaci, meεna ur bniγ ara γef wanect-a’’ i d-yenna mi t-nesteqsa di taggara n tmeγra. Uqbel ad d-yekcem ad yecnu, yakan, tazeqqa tella tetthewwel : teẓẓif, aṣeffer d ccna. Wamag mi d-yekcem, tebbazeq s yisuγan d lkef. Ula d netta, ixleḍ-as lferḥ d lewhama ayen i t-yeğgan ad d-yini :’’amek i teslam akk, s Facebook neγ s wayen-nniḍen ?’’ Wehmen ula d iγallen n laman wid ur nelli d Leqbayel s ucennay am wa uγur i d-usan anect-a n yimdanen.  Yebda  tameγra s tezlit yecna akked Idir ‘’Sfina’’ anda i as-yeqqar :’’ aḥlil win ihenna wul-is, yusa-t-id nadam yeṭṭes.’’ Akken kan i d-yenṭeq, bdan ccna yid-s. seg yimir, dγa, i icennun yid-s armi d taggara : snen akk tizlatin-is. Amur ameqqran n wid i d-yusan d ilmeẓyen, d inelmaden n tesdawit xas ulamma llant akk tsutwin. Akken ma llan kkren ad ceḍḥen : yal wa s uleγwi ines ; yugar ujelleb cḍeḥ ; ‘’d tukksa n yiderwicen’’. Kra tekka tmeγra, ur terris teγma. Sya γer da ad bdun ad cennun, gar tezlit d tayeḍ, ‘’Imaziγen, Imaziγen, Imaziγen.’’ Selsen-as ula d senğeq n Yimaziγen i Ali Amrane mi akken yerra tajmilt i Matoub s tezlit ‘’A tulawin’’.

 Tekfa tmeγara meεna lγaci ur ffiγen ara ayen i t-yeğgân ad d-yuγal i tikkelt-nniḍen ad d-yernu tizlit ‘’A xali Sliman’’.

 Di taggara nesteqsa-t γef ujdid akked d icewwiqen yecna deg  usaru Faḍama n Sumer, yenna-d :’’ amaynut,aql-i deg-s la xeddmeγ. Ma γef yicewwiqen n usaru-nni, d nekk i ixedmen isefra d uẓawan.’’

<p style="text-align: right;"> Hocine.M 

  
 Ass n 04 deg yunyu 2017 yezrin i sɛaddan yinelmaden n uswir alemmas BEM deg TIZI UZZU. Yella-d ukayaḍ-a, deg tegnatin igerrzen ɣef teɣzi n tlata wussan. Ɣef wakken i aɣ-d-nnan yinelmaden, isestanen n yal tanga sehlit. Wwin-d ɣef wayen akk i lemden aseggas ummid .Akayad –agi, yella-d deg yal tama n tmurt. Yella-d uɛassi-nsen sɣur iselmaden n uswir alemmas , yekfa ass n 06 deg mayyu 2017. Sgunfan yiselmaden yiwen wass, heyyan iman-nsen akken ad ɛassen deg ukayad n BAK, acu kan aɛassi n ukayad-agi, ad yili sɣur iselmaden n uswir alemmas d yiselmasden n tesnawiyin. Ad yebdu ass n 11 deg mayyu, ad yekfu ass n 15 mayyu . Ma d imukan anida ara seɣtin, ttwaheyyan deg tesnawiyin d yiɣerbazen imenza, am tesnawin Fadma N’Soumer d Stanbouli, deg-s ara seɣtin ikayaden-agi. Yettwaheyya-d akk wayen ara hwijen yiselmaden ara yesseɣtin, yerna isnawiyen-agi ur yezmir ara yiwen ad yekcem ma mačči dinna ara yeseghti.

  Z. B. Y. 

  
  Aɣmis n Yimaziɣen: deg tazwara, efk-aɣ-d agzul n umecwar-ik deg ccna… 

 Farid Ferragui : Azal n 36 n yiseggasen-a segmi bdiɣ cennuɣ, imi tuɣac-iw akk timezwura cniɣ-tent deg useggas n 1981. Acu kan, nekk segmi bdiɣ cennuɣ ala tamedyazt i xeddmeɣ nekk s timmad-iw i xeddmeɣ deg tezlatin-iw. Aḍebsi-iw amezwaru, iffeɣ-d deg useggas 1981s uzwel «Ay ul yebɣan tullas». Seg useggas n 1981 almi d aseggas n 1994, yal aseggas suffuɣeɣ-d album, llan-d akka (1981 «Ay ul yebɣan tullas», 1982 «A yemma», 1983 «Taxatemt», 1984 «Lḥara», 1985 «Tagmat», 1986 «Tidet», 1987 «Mačči d leqraya», 1988 «Ay imḍebbren», 1989 «Akal d yiẓuran», 1990 «Udem n tlelli», 1991 «Mi ara d-tezi tefsut», 1992 «Akessar d akessar», 1993 «Ad necnu tayri», 1994 «Tamurt-iw»). Syin deg 1996 d «D kemmini i d-iyi-yuran», deg 1998 snat n tesfifin i d-suffɣeɣ d «Targit» akked «Iceqqaq udrar». Ruḥ akkenni alama d 2001 i d-rniɣ album wis 18 s uzwel «Terram-iyi ɣer tayri» Deg useggas n 2003, sazergeɣ aḍebsi-iw wis 19 s yisem «Lebḥer». Di 2004 ur xedimeɣ ara armi d 2007 i xedmeɣ CD wis 20 s uzwel «Asif n tudert». Syin daɣen qqimeɣ armi d 2012, rniɣ-d album-iw wis 21, s yisem «Nekk d yiman-iw». Qqimeɣ alarmi d 2016 i wakken i d-rniɣ CD aneggaru wis 22 s uzwel «Itri areggal».

  Anida yewweḍ uswir n tezlit taqbaylit tatrart? 

 Aswir n tezlit taqbaylit, kra qqaren-ak yuli, kra-nniḍen qqaren-ak iṣub. Ma d nekk ttwaliɣ belli ur iṣub ara, ur yuli ara, d alemmas kan. Yal ccna deg umaḍal tḥuza-t twaɣit-agi n wallalen itiknulujyen. Nekk s timad-iw ur ḥulfaɣ ara i lexsas-agi, imi mazal sɛiɣ imferǧen i yi-ḥemmlen aṭas aṭas. Ar tura, mazal ifennanen i ixeddmen timeɣriwin deg tzeɣwa yeččuren armi d ulamek. Ttwaliɣ si tama-nniḍen, yuli-d cwiṭ uswir-is, imi llan wid mazal ṭṭfen deg uqdim, llan daɣen wid i d-yeglan s umaynut. Ilaq diɣen ad ilin imeslayen ẓiden, zeddigen, icebḥen, iweznen, axaṭar tura, imdanen d ayagi i bɣan ad slen. Llan ar tura wid ixeddmen tizlit n umeslay, tizlit taqbaylit, ḥemmlen-tt yimawlan-is ma yella izeddig umeslay-is. Si zman aqdim, ɣur-nneɣ nekkni d imeslayen i yufraren ɣef uẓawan.

  Amek-it usizreg n tesfifin deg tmurt-nneɣ? 

 Asizreg n tesfifin deg tmurt-nneɣ, zik i yewɛer ɣef tura. Deg yimir-a, llan yicennayen i yesɛan ttawil, xeddmen asekles deg uxxam. Acu kan daɣen mačči awi-d kan ad d-tessufɣeḍ tasfift, imi tura yeshel maḍi, maca awi-d ad telḥu, ad tenz…atg, tura yerna d tamsalt n yidrimen kan, mačči am zik.

  D acu-ten wuguren i d-ttmagaren yinaẓuren s umata? 

 Imi nekk d acennay, zemreɣ ad d-meslayeɣ kan ɣef yicennayen i yi-icuban. I d-ttqabalen waṭas n wuguren d yiɛewiqen. Deg tazwara ur ten-fehmen ara medden, aɣbel n yidrimen d ttawilat iwulmen, lexsas n tmeɣriwin n ccna, ugur n usenzi n tesfifin-nsen.

  Acu i d-wwint tmeɣriwin n ccna i tezlit taqbaylit? 

 D timeɣriwin n ccna i d-isebganen ma yella acennay ḥemmlen-t medden s waṭas, neɣ cwiṭ kan . D imferǧen-nni i d inigan ɣef wanect-a. Ma llan s xilla, lemaɛna-s afennan-agi yeɛziz ɣur-sen. Timeɣriwin-agi, zemrent ad ad as-xedment tadlelt neɣ abaɣur i ufennan. Ulac acennay ara k-yinin belli nekk sɛiɣ imferǧen, ma yella ur ixeddem ara timeɣriwin n ccna. Ala afennan-nneɣ ameqqran Chikh El Hesnaoui, ur nxeddem ara timeɣriwin ɣef usayes, yerna ḥemmlen-t akk medden.

  Acimi d isefra-k kan i tettɣeniḍ? 

 Segmi bdiɣ asizreg deg useggas n 1981 ar ass-agi, leεmer ɣennaɣ asefru n yiwen deg tezlatin-iw, ula d lmusiqa diɣen, ala ayen kan i d-iteẓẓem wallaɣ-iw i cennuɣ. Acu kan mačči i wakken ad d-sbegneɣ iman-iw belli sneɣ neɣ zemreɣ. Aṭas n tikkal i d-ufiɣ isefra n waṭas n yimedyazen i yi-iɛejben aṭas, maca ur zmireɣ ara ad cnuɣ asefru n yiwen, akken ad d-iniɣ belli inu. Imi daɣen isefra d tazlagt n tikta, yal asefru d asemmad n tikti n gma-s. Isefra-w diɣen, mseḍfaren wa deffir wa, akken iten-ttidireɣ i ten-ttaruɣ i ten-cennuɣ. Γef wannect-agi, ur cennuɣ ara isefra n wiyaḍ deg tezlatin-iw.

  D acu i d iswi-inek deg yisaragen txeddmeḍ? 

 Ḥemmleɣ isaragen, imi ttakken-iyi-d tagnit i wakken ad meslayeɣ d yineɣmasen, d wid akk i yi-ḥemmlen nekk s timad-iw, d wid iḥemmlen tizlatin-iw. Ttfraseɣ diɣ deg-sen tagnit i wakken ad d-rreɣ ɣef yisteqsiyen iceɣben allaɣ n tɣamsa neɣ n yimferǧen-iw. Yal tikkelt ideg ara xedmeɣ tameɣra deg uxxam n yidles, xeddmeɣ asarag uqbel-is. Taggara n ddurt-agi, ass-nni n sem 10 akked sed 11 deg waggur-agi n meɣres, xedmeɣ snat n tmeɣriwin deg uxxam n yidles Mulud Mɛemmri n Tizi Uzzu. Maca uqbel-is, giɣ-d asarag ass-nni n lḥed 05 deg waggur-agi ideg nella, deg tzeqqa tameẓyant n uxxam n yidles.

  D acu ara d-tiniḍ ɣef snat-nni tmeɣriwin i t-xedmeḍ deg taggara n ddurt-agi? 

 Ad asen-iniɣ i yimsuddsen n leqdic-agi tanemmirt-nsen tameqqrant, am wakken daɣen ara awen-iniɣ tanemmirt-nwen tameqqarnt i kunwi s yixeddamen n Uɣmis n La Dépêche de Kabylie, i d-yusan ɣer tmeɣra-agi tameqqrant. Ad asen-iniɣ diɣ tanemmirt i kra n win i d-iruḥen i wakken ad i yi-nezzah. 

  D acu i d ahil-ik i useggas-agi n 2017? 

 Ma d ayen yerzan ahil-iw i useggas-agi amaynut n 2017, yebda s snat n tmeɣriwin-nni iɣef i d-nmeslay yakan tidak n 10 akked 11 seg meɣres deg Tizi Uzzu. Akka tura banent-iyi-d snat n tmeɣriwin-nniḍen, yiwet ass n sed 01 deg waggur yebrir 2017 deg Le Théâtre des Sablâtes deg Lezzayer Tamaneɣt. Tis snat ass n 15 deg waggur n yebrir i d-iteddun deg temdint n Montréal di tmurt n Canada. 

  Ma yettili-d umεiwen gar yicennayen n tmurt-nneɣ neɣ ala? 

 Ulac amεiwen gar-nneɣ s yinaẓuren, ladɣa icennayen. Imi ur sɛan ara s wacu ara mɛawanen gar-asen, imi daɣen ur ttemyagaren ara s waṭas. Ma d nekk ayen iwumi zemreɣ ttɛawaneɣ yis-s icennayen-nniḍen, yerna nekk ulac win i yi-ɛawnen. Nxuṣ cwiṭ deg ccɣel-agi. Acu kan mačči d tuccḍa-nneɣ, imi si zzman aqdim, nufa-d belli icennayen-nneɣ imezwura ur ttemεawanen ara gar-asen, ama dagi deg tmurt ama deg tmura tibaraniyin. 

  Ma tumneḍ belli yezmer ucennay aqbayli, ad yuɣal d acennay n umaḍal? 

 D tamsalt n ttawil, imi ulac idles neɣ taɣerma yufraren ɣef tayeḍ. Ma nwala belli ass-agi idles s umata d tezlit s wuzig n tmura n lɣerb n umaḍal, tennerna s waṭas, imi i asen-xedmen ttawilat imeqqranen i yinaẓuren-nsen. Zgan d radyuwat d tilibizyuwa-nsen, deg youtube…atg. Deg tmurt-nneɣ diɣen yeǧhed aṭas yidles aɛrab, iɣleb win n tmazɣa, imi d ddula i yebɣan annect-agi. Fkan aṭas n ttawilat ilaqen i yidles aɛrab, ǧǧan win n yimaziɣen ɣer ṭṭerf. Lukan ad as-tefkeḍ ttawilat i d-as-iwulmen i yidles d yicennayen imaziɣen, zemren ad xedmen leɛǧeb.

  Ma yella win ukkud tesqerdiceḍ isefra-k? 

 Yal tikkelt mi ara xedmeɣ asefru, ad t-seɣtiɣ weḥd-i ad as-alseɣ taɣuri aṭas n tikkal, maca ur d tettakkeɣ ara i wiyaḍ i wakken ad iyi-d-fken tamuɣli-nsen, ama d imedyazen neɣ d imdanen-nniḍen. Tikwal mi ur tḥeqqeɣ ara deg takti, seqsayeɣ win ufiɣ sdat-iw, akken ibɣu iga neɣ yella.

  Ma yella wayen tessewjadeḍ? 

 D tidet, sewjadeɣ yiwen n album amaynut, maca wellah ma ẓriɣ i melmi ara yewjed i wakken ad d-yeffeɣ.

  Awal-ik n taggara? 

 Tanemmirt-ik ɣef tdiwennit-agi i yi-texdmeḍ i nekk d leqdicat-iw idelsanen. Tanemmirt tameqqrant i Uɣmis n Yimaziɣen imi i yi-iga azal, ad awen-iniɣ afud igerrzen i kunwi d uɣmis-nwen. Ad iniɣ tanemmirt s tussda i wid akk i yi-ḥemmlen, d widak yesmeḥsisen i tuɣac-iw. 

<p style="text-align: right;"> Yesteqsa-t Adaoun Abdelghani 

  
 Terra tesdawit n La Sorbonne tajmilt i unelmad-nnes adzayri yemmuten deg txazzabit n Paris PARIS– Yerra tesdawit n Paris-Sorbonne tajmilt meɣɣren, ass n ttlata tameddit, i unelmad-nnes adzayri, Kheireddine Sahbi, yemmuten deg txazzabiyin tirebrabin n Paris ass n 13 Nwembeṛ yezrin. Deg tejmilt-a, gan-d abaraz n uẓawan andalusi sdaxel tesdawit-nni, d win d-yellan s ṛṛay n Lynda-Nawel Tebbani, d tanelmadt n uduktuṛa deg tsekla d Redha Benabdallah, d aduktur deg tsenẓawant, yernu yella-d asmekti i unelmad-a yellan yettheyyi-d amastir deg tsenẓawant. Tajmilt-a tessewlawel ulawen n wid iḥedṛen deg-s deg tzeqqa n Richelieu, yernu gar wid iḥedṛen, tella twacult n umeṛḥum ɣer yidis n yimeddukal-nnes, imaslaḍen n tmahelt (safara) n Ldzayer deg Fṛansa, yiwen n uneṣṣaḥ n tselwit tafṛensit d waṭas n lɣaci aydeg llan ama d Idzayriyen neɣ d Ifṛensisen. Amkan-a aydeg d-tella tejmilt d «azamul n tmussni, n tezrawin d yimenɣi mgal lqella n tmussni d teẓrallest beṛṛa i yemgerraden n ddin d yedles», ɣef wakken ay d-nnan yemsuddsen. Uqbel ma yebda-d ubaraz-nni, gan wid iḥedṛen 3 n tedqiqin n tsusmi deg wakud aydeg ay d-sɛeddan tiwlafin n umeṛḥum Kheireddine d cwiṭ seg uẓawan ay d-iwet seg yiwet n nnuba n uẓawan andalusi ayɣef yella yetteg anadi deg tesdawit n Sorbonne, d nnuba ay yella iḥemmel-itt aṭas, ɣef wakken ay d-nnan wid ay as-yettilin. Deg yiwet n tinawt wezzilen, yenna-d uselway n tesdawit, Barthelemy Jobert, dakken tajmilt-a «tusa-d seg wul» s webrid n uẓawan andalusi yellan d tigemmi tucrikt n sin n yigemmaḍen n yilel Agrakal. «Amɣiwan n tesdawit n la Sorbonne tḥuza-t tmettant n yinelmaden-nnes» yernu ccfawat-nsen «ad d-teqqim deg wul-nneɣ», ɣef wakken ay d-yenna. 

<p style="text-align: right;"> APS 

  
 Ddurt-agi yezrin, tiddukla n yimaɛder d yemddukal-nsen n temnaḍt n Wizgan, s lemṣawna n tɣiwant n Wizgan akked 03 n tmahliwin yemgaraden n lwilaya n Tizi-Wezzu, ger-asent timetti, tazmert d trebga, heggant-d ssin n wussan n tusna s usentel «Asekfel n yal aṭan n laɛqel d wamek ara d-yilli uḥareb fell-as» i yebdan ass n 24 almi d 25 furar yezrin, d leqdic i yeddan ɣef teɣzi n ssin n wussan. Ahil n leqdic yebḍa ɣef ssin yaḥricen, aḥric amenzu d timlilit meqren id-yesduri wexxam n yedles Ferrat Remḍan id-yezgan di temdint n Wizgan tasebḥit n wass n 24 furar almi d tamedit n wass, anda id-meslayen 05 yimusnawen n tmurt n Fransa i ittewxeṣen deg aḥric n yimaɛder ɣef isentalen yemgaraden, gar-asen Olivier ANTOINE, yiwen umusnaw id-yemeslayen ɣef assaɣ n iselmaden deg yiɣarbazen i ittewxeṣen i yimaɛdar. Syen Leturny CATHERINE, temeslay-d ɣef usnarni d unegmu n lahdur ɣer weqcic id-illulen almi d 04 n yiseggasen. Ma yella d Debieve CATHERINE, temeslay-d ɣef uwennaɛ n tegnatin n leqraya d usekfel n wṭanen n laɛqel deg yiɣarbazen. Si tama Niḍen, mass Teiry Martinez, anemhal n yiɣarbazen n tamiwin i ittewxeṣen i yimaɛder di tmurt n Fransa, u d aɛeggal n tiddukla tagreɣlan n yimaɛder, yessaḥreṣ ɣef usejhed n lemxalṭat d leqdic ger tiddukliwin n tmurt-nnaɣ d tmurt n Fransa, i usebɣes n waḥric n yimaɛder. Ma yella d aḥric wis ssin, d timlilit id-yellan ger 05 n yimusnawen-agi n tmurt n fransa akked ixeddamen n uɣarbaz n yimaɛder (CMP) n temnaḍt n Wizgan, i ubeddel n tikta, timuɣliwin d tmusniwin i usnarni n waḥric n yimaɛder. Iswi n tmesbanit-agi d asekfel n yal aṭanen n laɛqel i yettḥazen arac imecṭaḥ, d uḥareb fell-as.

<p style="text-align: right;"> Islam Bessaci 

  
 Ad ttekkin 14 n yinaddalen idzayriyen deg telɣuɣa n umaḍal n tatlitit n 2015 ara d-yilin deg Pikin deffir ma tesɛedda tfidiṛalit n IAAF Khaled Benmahdi d Abdelhamid Zerifi ɣef wakken ay d-tenna ass n lexmis Tfidiṛalit tadzayrit n Inaddalen Khaled Benmahdi (800 n lmitrat) d Abdelhamid Zerifi (3000 n lmitrat s temda) tesɛedda-ten Tfidiṛalit tagaɣlant n tatlitit imi ay d-zgan gar yimxeyyren deg umaḍal deg waddalen-nsen, ɣef wakken ay d-tebder teɣbalut- D acu kan, Zerifi ay yellan ussan-a deg Fṛansa yerna ur yesɛi ara lviza, yezmer ur yetteddu ara, ula ma Tafidiṛalit tadzayrit n tatlitit tɛuhed ad teg akk ayen umi tezmer akken ad t-teǧǧ ad d-yuɣal ɣer tmurt ɣef zik lḥal yerna ad d-iheyyi lekwaɣeḍ iwatan i lviza tacinwat, ladɣa imi addal-nnes (3000 n lmitrat s temda) ad d-tili temsizzelt-nnes tamezwarut ass amezwaru n telɣuɣa (22 Ɣuct). Seg yidis niḍen, tamagla tadzayrit ad teddu ɣer Pikin deg 4 n tegrawin. Tagrawt tamezwarut ssefran ad teddu ass n lexmis 13 Ɣuct yerna llan deg-s Abdelmalek Lahoulou, Saber Boukemouche d Miloud Rahmani (400 n lmitrat s yifergan), Hicham Bouchicha d Bilal Tabli (3000 n lmitrat s temda), Yacine Hathat (800 n lmitrat), Larbi Bouraada (adikaṭlun) d Amina Bettiche (3000 n lmitrat s Tagrawt tis snat ad teddu ass n 16 Ɣuct yerna ad ilin deg-s unaddal Salim Keddar d yimḍebbren n tmagla tadzayrit. Tagrawt tis kraḍt ad teqleɛ ass n 18 Ɣuct yerna ad teddu deg-s Souad Ait Salem (amaraṭun), Khaled Benmahdi (800 n lmitrat) d ulɣuɣ ulimpi n 2012, Taoufik Makhloufi (1500 n Ma d tagrawt tis kuẓet yerna d taneggarut, ad teddu ass n 20 Ɣuct yerna ad tili deg-s Barkahoum Drici (amaraṭun) d yiwen n Talɣuɣa n umaḍal tis 15 n tatlitit ad d-tili gar 22 d 30 Ɣuct 2015 deg Pikin.

<p style="text-align: right;"> APS 

  
 Durt iɛeddan i d-teḍra tfaska tis6 n uẓeṭta neɣ taferṣadit n Ath Hichem deg uxxam n yidles Mulud Mɛemmri deg Tizi Uzzu. Tafaska-agi, tella-d i tikkelt tis snat berra n taddart n Ath Hichem. Ayagi ur yessefreḥ ara imeskiniyen d tmeskiniyin i yellan deg tfaska-a imi ur yelli kra n lfayda i asen-d-yuɣalen seg tirza-agi ; ur senzen, ur steɛfan. Acu kan, tamsalt n usenzi d wa i d ugur ameqqran ɣef teɣzi n useggas n tnaẓurin-a. Ɣef waya, dɣa, d wayen-nniḍen i nestaqsa Massa LAKROUT Ghenima, nettat yellan d tanelmadt deg lḥirfa-a, syin tuɣal d taselmadt deg uxxam n lḥirfan n Boukhalfa.

  Aɣmis n Yimaziɣen : amek i d-tufiḍ iman-im d tanaẓurt ? 

  Massa LAKROUT :  lliɣ ḥerceɣ deg uɣerbaz, meɛna mi walaɣ yemma txeddem aẓeṭta u tettḥellay-d idrimen yis-s, ihi, nniɣ-as i wacuɣer ara ɣreɣ ? Ad refdeɣ kan lḥirfa-agi n yemma asmi ara tt-tessers. Syin, kecmeɣ ɣer uɣerbaz n lḥrfat n Ath Hichem, lemdeɣ lḥirfa-agi 3 n yiseggasen. Akka i bdiɣ aẓeṭta armi d aseggas n 2000, uɣaleɣ d taselmadt deg uxxam n lḥirfat n Boukhalfa deg Tizi Uzzu. ‘’Yessers uḥeddad afḍis, yerfed-it mmi-s.’’

  Mačči d yiwen wugur i d-tettmagaremt deg unnar ɣef wakka nettwali. Acu-ten iɛiyyiqen-a ? 

  Massa LAKROUT :  ugur ameqqran, d lbiɛ n wayen nxeddem : ur nettaf ara win ara t-yaɣen. Dagi, limmer d lebɣi, ddewla ad teg ttawil i wanect-a. Ad aɣ-tɛiwen deg lbiɛ.

 Ugur wis sin, d taḍuṭ. Ur d-nettaf ara taḍuṭ tazedgant dagi deg leqruba-agi. Nettawi-tt-id deg Ghardaia neɣ deg Tiaret. Daymi, tikwal, nxeddem kan akken nufa, swayen nufa u aya yessenqas deg wazal n uẓeṭta.

  Tafaska-agi, axir mi tella deg Ath Hichem neɣ axir deg Tizi Uzzu ? 

  Massa LAKROUT :  limmer d lebɣi, tafaska ad teqqim deg taddart-is. Dinna i tesɛa amezruy-is, dinna i d aɣbalu-ines. D tigemmi n Wat taddart. 

  Ɣef wakken i d-yenna uneɣlaf n yidles Mass Azeddine Mihoubi, tafaska-agi ad tuɣal taɣelnawt. Ad d-yili kra ara ibeddlen ? 

  Massa LAKROUT :  dayen igerrzen mi ara tuɣal d tafaska taɣelnawt. Aql-aɣ, dɣa, ad d-nettheggi tiddukla taɣelnawt n yinaẓuren. 

<p style="text-align: right;"> Yesteqqsa-tt Hocine. M  

  
 Ddunit merra atten di cceda-s. Cwal yettenfufud di yal tama. Ulac tamurt ihanen. Ulac amdiq  imenɛen si tyita. Sseba-t gtent. Mcuddent. Qnent ta ɣer ta, xas akken deg udem tt-banent  mbadalent. Netta di tillawt trad icebblen ddunit xas yezdew ɣef tɛakazt n ddin( am ayen iḍerun di Afɣanistan, Lɛiraq, Lyamen, Libya)  neɣ n timadit (Lukranya) ixef-is yiwen : d tadmsa d usewsaɛ n tezmer sɣur tamurt n Marikan akked Rrus. Zrin isaggasen, seg asmi yegrareb uɣrab n Berlin, seg asmi tenqedwa tmurt n URSS (tadukli n tigduda tinamlayin tiṣubyatiyin). Amaḍal yiɣil yergel yiɣisi yellan gar usamer akked  umalu. Leǧnas nwan trad uffir ( trad aṣemaḍ) yellan gar Rrus akked Marikan, gar tasnakta tazduklit (idéologie communiste ) akked tasnakta tasihrant (idéologie capitaliste) ifuk  dayen-nni. Igududen di yal tamurt nwan ddunit tekcem akkud amaynut  ara d yawin talwit akked  rbeḥ ddew usekud ((vision) umu qqaren «amezday agraɣlan» (mondialisation). d tidet, imi kra n isaggasen  akken mqrabent tmuɣliwin akked tikta  gar tamurt n Marikan akked Rrus. Tanagarut –agi tefka affus ɣef waṭas n txazabiyin texdem tmurt n marikan d iwaziwen-is (timura n umalu)  am zedmat ɣef Lɛiraq, ɣef Lbusni Hezrigubin di lber n Europe. Nnig waya tamurt n Rrus tuɣal d aɛagal deg «ugraw m seɛa n tmuar akked yiwet» (groupe de 7 plus un) yesduklen  timura timerkantiyin deg umaḍal. Di ccew annar aserti agraɣlan  yuɣal i teddu s yiwen uqaru : tamurt n Marikan. Xas akken kecmen leǧnas di lqaleb-agi amaynut izewen ɣef tmuɣli tasihrant, cwal werǧin yekkis neɣ yenqis di ddunit. Ddew yiɣden n trad yellan gar tasnakta tazduklit akked tansnakta tasihrant, tenfufded times nniḍen yuɣen s-isufa n tasnakta tineslemt( idéologie islamiste). Ahat lhem-agi ameynut yuffa annar anda id irebba ifaden (akken ilaq ? Akken is yehwa ?) dagi di tmurt n Lẓẓayer deg isaggasen iberkanen n 90 id ixulfen ugar n 200 000 d lmuta. Yuɣ lḥal  tulemda n  yir cwal  tuffa aɣerbaz-is di trad yesegrarben tamurt n Afɣanistant men beɛd mi teffeɣ seg-s tamurt n Rrus teǧǧa-tt gar ifasen n isradasen n OTAN ddew leɛnaya n Marikan. Tiyita meqran n tasnakta tineslemt, tella-d ass n 11 septembre 2001 armi tettwet tamurt n Marikan deg ixef-is. D tadyant agi, ɣef acu senden imdebran n tmurt n Marikan akken ad ɛiwden aslaɣ i usamer alammas xas ulama  d tibuhelt n Seddam Hussein (ur neṣawed ara ad yeɛtaq tamurt-is) i yellan d allal amenzu akken Marikan a tesexrab tilisa di tmanaḍt –agi n ddunit. Seg assen cwal ur yensi. Tamurt n Rrus , yeḥnunfen di tdmasa-ines, tettwali menbaɛid ayen id iḍerun melba ma tḥarek i wakken a tqeraɛ ayen id yettnulfun. Di tillawt tella tesewjed iman-is akken ad tuɣal s ljehd ɣer annar aserti agraɣlan. Aya yella-d ddew leɛnaya n Poutine. Seg asmi id yullu unagaru-agi ɣer ukersi n leḥkem di tmurt n Rrus, tamurt-agi  tebda aɛiwed n lebni n tdamsa -ines. Tebda tesijhid ugar leslaḥ-is anaɛur. Taḥajurt ɣer tayeḍ, tuɣal treba-d ifaden. Tbedd ɣef iḍaren-is  armi teṭṭef timura n Europe di tgarjumt s ttawil n lgaz. Poutine yesufɣed timajatin-is; igzem-itt d ṛṛay : asefsax n tisertit tagraɣlant isenden ɣef yiwet n tmezmert( puissance), asefsax  tisudsa n umaḍal i teddun s yiwen uqaru.

 timesbaniyin id yellan di tmura umu qqaren timura tiɛrabin am Tunes, Libya, Maṣer (id yeglan s ɣellu n iduba imesbatliyen am  Ben Ali, kadafi akked Moubarek) d wamek skecment timura n umalu (Fransa, langliz) yuɣalen d tiqadacin n tmurt n Marikan iman-sent di tadyanin-agi, id yeṣawḍen Poutine ad yinni ala (yerna  s ljeh)  i usekcem n timura-agi  tucar-nsent di cwal ihuzen tamurt n Surya. Seg assen terki liḥala gar tamurt n Rrus akked Marikan. Trad uffir  yuɣaled s-agni i tikelt nniḍen. Ddunit m yiwet uqaru( monde unipolaire) tɛedda nnuba-s.

 Ass-a  timura n  umalu ukint ɣef yiwet  n tidet qariḥen: ifuk wurar-nsen-t awḥid ( ddew tacḍaḍt n Marikan) deg annar aserti agraɣlan. Tamurt n Rrus tezdi ɣer tmurt n Ṣṣin, tettnamar timura n ugraw aṭalanti( OTAN) di yal aḥric: win n tdamsa, win n tadrimt( imi lqesd n Rrus akked Ṣṣin d asegrireb n dollars akked Euro), di tisertit tagraɣlant imi ṭfen nuqma i yal aḥarek id yekkan sɣur Marikan neɣ l‘Europe deg umḍal. Tadyant n Ukraniya tesbened akken ilaq rekku yellan gar usamer akked umalu. Cwal ur yeqqim ara kan ddin, imi di tili yenulfa-d yiwen umusu umu qaren “daɛec” yesenquqlen amaḍal wakali. Amusu-agi isenden ɣef taskana tineslemt  akken ad yeserwet, ad inneɣ, ad yezlu, ad yexdem lmenkar di tlawin yesdukel  ixef n talsa si rrif ɣer rrif. Maca cax akken (s wawal) timura n umadal wtent s leqseḥ amusu-agi, amenuɣ-ines ur yexḍi ara I leḥsabat yellan gar ltimura tinezmarin( puissances)  di ddunit.  Am yal tikelt lehṣabat-agi  swexrent tifrat n  wugur n daɛac s lɛajlan imi deg annar asriti( a beɛda deg ugraw n leǧnas yeduklan) wa ijeb wayend ikaref. Ahat astehzi n tmurt n Turk, neɣ asneɛmel n timura tiɛrabin(yuggin a ttiki deg umenɣu magal amusi-agi) yesbanayed amek tcud liḥala n tsertit tagraɣlant. Yal wa yettraǧǧu ansi ara d iṣud waḍḍu: wissen  ma si ljiha n Rrus neɣ si ljiha n Marikan. Di tmerǧiwt yellan, timura iweɛan tthagint iman-sent i kra i-izemren ad yenulfu. Amedya ɣef aya yekka-d si tmurt n Rrus id yesnulfan( tagara-agi) leslaḥ amaynut am lbumba war taneɛurt( bombe non nucleaire) yesɛan ljeh n lbumbat  tinaɛurin. Amazan iban i wumi yettwacyeɛ: I timura n ugraw atlanti a beɛd t-id yellan deg l’Europe. Tamurt n l’Almane( werǧin teɣfil) yesutren di tmurt n Ṣṣin akken ad gerr iman-is i usemsawi gar lemxlṭat yallan gar-asen-t, ur d yelli ara s ugacur. Uḥdiq yeẓra, ungif yuṛga!

<p style="text-align: right;"> Ait Slimane Hamid  

  
  Ilmeẓyen n tɣiwant n at leqsar grren tiɣri i yimḍebren tɣiwant ɣef wayen yeɛnan tazeqqa n waddal yemgaraden iɣelqen azal n sin iseggasen-aya iwakken ad ɛaweden ad lddin tiwwura-is imi ttafend iman nsen gar yiberdan yettruḥu lweqt kan akka ulac akk d acu ara xeddmen acku iɣab akk ayen icudden ɣer waddal xersum ad sɛeddin lweqt nsen , ɣef waya yal tikelt ssuturen seg yimḍebren akken ad segmen tazeqqa-a ixerben s usizdeg -is yerna acḥal-ayagi nutni četkayen ameɛna yiwen ur d-yerri s tiɣri n yilmeẓyen dayen id yeglan ula s lxuf n yimawlan ɣef warraw nsen imi ttwalin akken ulac d acu ara xeddmen warrac-a di lweqt n usteɛfu imi gadden ad tebɛen yir iberdan acku ilemẓi ma ur yesɛi ara iqiḥ deg ussan usteɛfu neɣ di lweqt-nni n tmeddit mi ara d-yeffaɣ seg uɣerbaz ayen ara t-icuɣben ttruḥun deg iberdan n ddiri d wid id yettawin cwal d lexsara ɣef waya ssuturen seg yiɛeggalen n tɣiwant ad d-rren i tiɣri nsen s lɛejlan . 

<p style="text-align: right;"> Abdelhak Menas 

  
 Sendiḍelli n ssebt, 14 deg waggur-agi n tuber ideg nella, ɣef 14h00 n tmeddit, tella-d temlilit deg Uzday adelsan Rahmani Slimane n Aokas deg lwilaya n Bgayet. D timlilit ideg i d-temmeslay tmarut d tneggalt akked tmedyazt Massa Lynda Koudache i d-yewwin awal s telqay ɣef wungal-is aneggaru i wumi tga isem-agi “Tamacahut taneggarut” i d-yeffɣen deg useggas yezrin ɣer tezrigin Routnahcom, yerna yis-s i tewwi arraz amezwaru n Assia Djebar n tsekla tamaziɣt deg useggas n 2016. Temmeslay-d, diɣen, s umata ɣef wungal-is wis sin, ama deg wayen yeɛnan awdem agejdan n wungal-agi akked yiwudam-nniḍen yellan deg-s. tewwi-d daɣen awal ɣef tira n wungal s teqbaylit d tirmit-is nettat imi s timmad-is d taneggalt. Yella-d daɣen uskasi sɣur wid i iffuden tamussni d d yidles, imi nettat teɛreḍ amek ara d-terr akk i yisteqsiyen i d as-yettunefken ɣef teɣzi n ssaɛa. Ad d-nesmekti kan belli Lynda Koudache, d taneggalt n sin wungalen s tmaziɣt, amezwaru tsemma-as “Aɛecciw n tmes”, wis sin d aneggaru-agi “Tamacahut taneggarut”. D nettat i d tameṭṭut tamezwarut i yuran ungal s tmaziɣt deg tmurt n Lezzayer.

   G.A. 

  
 Taṣebḥit n wass-nni n ttlata 3 deg waggur n tuber 2017, ɣef 09h00 deg tzeqqa tameqqrant n yisaragen n tesdawit Mulud Mɛemmri n Tizi Uzzu, yettunefk-as i unaẓur Lewnis Ayt Mengellat ugerdas n “Doctorat Honoris Causa”.

 Tebda tejmilt-agi i d as-yuɣalen ass-nni n ttlata yezrin, s tezlit-nni “Ur d-ǧǧiɣ” n ucennay-agi ameqqran Lewnis Ayt Mengellat, s yiwen ṣṣut ḥninen n yiwet n teqcict meẓẓiyen deg leɛmer, yeqqaren deg tesdawit-agi. Mi d-yekcem unaẓur-agi bu 50 n yiseggasen n ccna ɣer tzeqqa-agi, tebɛent-tt teɣratin ɣezzifen sɣur tlawin akk yellan din. Ikcem-d ɣer tzeqqa-agi akked waṭas n yiwudam, gar-asen: aselway n tesdawit n Tizi Uzzu, lwali n Tizi Uzzu, amaray amatu n Usqamu unnig n timuzɣa, aneɣlaf n yidles. Am wakken daɣen aṭas n yiwudam-nniḍen yecban: tanemhalt n yidles n Tizi Uzzu, aselway n tɣiwant n Tizi Uuzzu M, anemhal n Uxxam n umezgun, anemhal n Temkerḍit tagejdant n tɣuri taɣerfant…atg. Ɣef 09h30, yella-d umeslay s telqay sɣur aṭas yiwudam, d Mass Tessa Ahmed anemhal n tesdawit n Tizi Uzzu, i d-yebdan awal ɣef urgaz-agi ameqqran, syin akkin d amaray amatu n HCA Mass Si L’Hachmi Assad, yenna-d belli uṭṭun wis 15 n tesɣunt “Tamaziɣt tura” ad yili d uṭṭun uzzig i ucennay n teqbaylit Lewnis, ɣef umecwar-is d yimuhal yettwaxdamen fell-as sɣur yisdawanen. Menbeɛd mi gan uṭṭun wis 14 ɣef tesmiḍent n Lmulud At Mɛemmer. Syin ɣer-s d lwali n Tizi Uzzu Mass Mohamed Bouderbali i d-yefkan tanagit-is ɣef unaẓur-agi i yesɛan azgen n lqern deg umecwar n ccna. Am wakken daɣen i d-yewwi awal fell-as uneɣlaf n yidles Mass Azeddine Mihoubi, syin ɣer taggara maḍi d Mass Djelaoui Mohamed, s yisem-is d aselmad i d-tessufeɣ tesdawit n Tizi Uzzu, yewwi-d awal ɣef tezrawin yettwaxdamen deg tsedawiyin n tmurt fell-as. Mi kfan ameslay ɣef ucennay mucaɛen deg tmurt neɣ berra n tmurt, yettunefk-as ugerdas n usebɣes “Docteur Honoris Causa” i lmend n wayen i d-yefka i tezlit i yidles, i tmagit, i teqbaylt d tmurt s umata. D agerdas i d as-yettunefken s yifassen n uneɣlaf n yidles akked unemhal n tesdawit n Tizi Uzzu, ɣef lewhi n 10h30h. Deffir-s kan ddeqs n warrazen-nniḍen i d as-yettunefken, gar-asen yiwet n snitra i yettunefken sɣur tilawin n Imzad deg lwilaya n Ilizi, yewwi-as-t-id umaray amatu n Usqamu n unnig n Timuzɣa. Yiwet n tfelwit n teklut, yexdem unaẓur Ali Debiane, d waṭas n warrazen-nniḍen. Ɣer taggara n tmeɣra-agi, yeɣra-as-d yiwen uqcic yiwen n usefru yura fell-as, wagi d Youcef Benoufella, syin d yiwet n tezlit i cebḥen aṭas sɣur tarbaɛt Ideflawen. Ɣer taggara maḍi yettunefk-as umeslay i netta, ideg yerra tajmilt i wid i d-yellan deffir n leqdic-agi meqqren. D tameɣra i ḥedren waṭas n yimdanen, ama d inaẓuren gar-asen ameddakkel-is Kamel Hemadi, Rabeh Ouferhat..atg. Iselmaden d yisdwanen n tesdawit Mulud Mɛemmri, iɛeggalen n Usqamu aɣerfan n lwilaya (APW), wid n usqamu aɣerfan n waɣlan (APN), d yimdanen-nniḍen. D ayen i yeǧǧan tazeqqa n yisaragen n tesdawit-agi teččur armi d ulamek, ur tettafeḍ ara anida ara tbeddeḍ. Ad d-nesmekti kan belli, agerdas-agi, yennulfa-d i tikkelt tamezwarut deg useggas n 1918, yettunefk-as i umaru d umnadi Mulud At Mɛemmer sɣur tasdawit n “La Sorbonne”. D tikkelt tamezwarut ara yettunefk i unaẓur aqbayli sɣur yiwet n tesdawit seg tesdawiyin n tmurt.

  Adaoun Abdelghani 

  
 Sɛnan Leqbayel isufar ttdawin yis-sen seg tallit taqburt ar tura. Gar yisufar-agi, ad naf zzit ur kkin waman. Llan wid i as-yeqqaren zzit n tfarract neɣ zzit yeqqaṭren. Zzit –agi, seg zzman aqbur ttdawin yis-s aṭṭan n taɣect neɣ tiwarmin, telha i tɛebbuḍt. Maca, ad naf tasuta n tura ur tt-ssinen ara, mi helken ad azlen ad d-aɣen les antibiotiques. zzit –agi teksen-tt-id mi ara yili uzemmur d aleqqim, uqbel ad iɛeddi ɣer temɛessert, ur tesɛi ara aman. Zik, d tagi kan i sexdamen Leqbayel i udawi, abeɛda i warrac imecṭaḥ. Win ileqḍen azemmur, ad t-yawi ɣer lemɛinṣra, itekkes-d litra neɣ snat i dwa. Ma yella d tura, qlil anwi i tt-id-itekksen imi tettawi aṭas uzemmur dɣa smenyifen ad tili d zzit n dhan, yerna tura ɣlayet zzit ur kkin waman tewweḍ ɣer 150 idinaren i litra. Mazal kra n temnaḍin am tɣiwant n Uqbil i tt-isewun d dwa. Mazal tettnuzu deg lemɛinsra , acku taɣiwant–agi ur ttun ara ayen i d-ğğan lejdud-nsen, ama d leɛwayed neɣ d isufar–agi n udawi am zzit ur kkin waman.

<p style="text-align: right;"><span style="white-space: pre;"> </span>   Z.A.Y 

<div style="text-align: right;"> 
  
 Zik-nni asi terwa tmurt yerna ulac takerḍa, yal yiwen s tqeṭṭiḍt-is. Yečča lmal yefreḥ bab-is. Tusa-d tallit deg-i telluẓ teswiɛt, uɣalen kksen-aɣ aksum. Cwiṭ-nni i d-ttawin xedment i teccuyt i wakken kan ad yiziḍ useqqi. Mi yewwa ad tebḍun gar-asen agad isewwayen. Ma d nekni s imuḍan n sett aseqqi d waɣrum. Yiwen wass, ɣefflen agad isewwayen akken, seddan taqeṭṭiḍt-nni imi ɛemren i yimuḍan. Imuḍan-nni faqen-as gubren-tt akken ma llan, yal yiwen yebɣa ad t-id-siḥ. Wa yettawi amḍiq n wayeḍ, wa yettbeddil taḍebsit n wayeḍ, ttnadin ɣef tqeṭṭiḍt. Taqeṭṭiḍt tamcumt tesker harwel. Wa yekkat wa, ma d taqeṭṭiḍt yiwen kan id tt-yeččan. Rfan imuḍan mačči d kra, nnejmaɛen din-din. Mmɛezbaren, tagara msefhamen ad ceggɛen yiwen dg-sen ɣer unemhal ad yehder yid-s s yisem n yimuḍan. Taren-d yiwen, cuffen-as aqendur… -Kečč tesdukkleḍ tamusni d lefhama. Ad tt-ruḥeḍ ad tt-ssutreḍ izerfan-nneɣ. Ad nili deffir-k, aql-aɣ yid-k am yiwen ur ttagad ak-neɛɛiwen. Iruḥ umuḍin-nni bu nniya ɣer unemhal, ur as-d-yessemḥes ara. Winna yerẓa aqerru-is. Dɣa anemhal-nni yessawel i yemsulta, cuddent s snesla, wwint ɣer lḥebs.

 – Tagi warǧin teḍri deg umezruy, ala imuḍan i d-yeqqimen ad rẓen iqerray n yemḍebbren akked yemsulta. Imuḍan-nni imi sslan s wayen yeḍran, rfan aṭas, uɣalen ad nnejmaɛen. Bdan ttemsawaben, yal yiwen yefka-d rray-is, ɣer taggara unejmuɛ, fernen-d yiwen n umuḍin nniḍen akken ad iruḥ ad iẓer anemhal. Nnan-as :

 – Kečč tesɛiḍ nnif akked tirugza, ala kečč i yizemren ad tt-ḥebseḍ cedda-aya.

 Iruḥ umuḍin-nni ɣer unemhal, yebda yettmeslay-as yessṭebṭub ɣef ṭṭabla :

 – Nekkini neɛya di lbaṭel, aɣ-d-ffkem izerfan-nneɣ neɣ ma ulac ad nesker tagrawla.

 Xezren yemḍebren, meyzen, walan mačči d yiwen ad tegren ɣer lḥebs.

 – Kečč teḥliḍ mačči d amuḍin. Di zzin tifeḍ aferteṭṭu, di sswab tɣelbeḍ bugaṭu. ad k-nefk axxam, ak-neɛɛiwen, ak-nezweǧ akked tinna ay tebɣiḍ.

 Fkan-as aksum, ccrab, lfakya… Yečča alarmi yeqber. Yuɣal yettu akk ɣef wacu i d-yusa.

 Imuḍan mi sslan ayen yeḍran, zaden wurfan ɣur-sen. Nejmaɛen, wa yenna-as ad nexdem «la grève», wa yenna-as ad nexdem timesbaniyin, wayeḍ yanna-as ad nexdem «un suicid collectif» 

 Dɣa yekker-d yiwen ɣur-s yenna-as :

 – Kečč thebleḍ, teččiḍ lekwaɣeḍ-ik.

 Di taggara mmsefhamen ad xedmen tamesbanit.

 Uran ibeḥnaq s trumit. Bdan tikli di sbiṭar alarmi d «la wilaya», ttsuɛun : «Nebɣa aksum ! Neɛya di lmaqarun !»

 Lwali mi yeẓra imḍebren n syndicat n yimuḍan, yenna-asen :

 – Tikli-agi-nwen teffeɣ abrid n lqanun. Acimi ur turim ara ibeḥnaq-agi s tutlayt taɣelnawt ?

<p style="text-align: right;"> Boussad Hemmar 

  
 Ssuq n tunzut n Bab Ezzouar, yellan deg tlemmast n temdint n Lezzayer tamaneɣt, yessudes-d ass-nni n lǧemɛa 07 akked wass-nni n 08 yerbrir 2017, yiwet n rreḥba n udlis ɣef teɣzi n yumayen-agi, s usentel “Tafsut n udlis”. Ayen i d-yufraren deg wahil d isenza s ubuddu sɣur 10 n yimura n tmurt-nneɣ wigi d: Ahcene Mariche, Idir Bellali, Mohand Nait Abdellah, Rabah Ben Amghar, Ouarda Akif, Nadir Benseguenni, Fouzia Lardi, Tarik Djerroud, Zoubida Tazerout, Ahcene Begriche. Am wakken diɣen i d-tella tɣuri n yisefra sɣur 5 n yimedyazen gar yimura-agi i d-nebder yakan, wigi d: Ahcene Mariche, Idir Bellali, Mohand Nait Abdellah, Rabah Ben Amghar, Zoubida Tazerout, yella-d diɣ yiwen usarag d uskasi sɣur umaru d umedyaz Idir Bellali.

<p style="text-align: right;"> Ghani Amazigh  

 
  
 Win ara ikecmen ɣer waddad azayez n tɣiwant n Uqbu ad yewhem di lɣaci yettraǧun.Yal ass tazeqqa n useffeɣ n lekwaɣeḍ n Uqbu tenfel n lɣaci i d-yettassen si yal tama akken ad xedmen ayen tteḥwiǧin. Xas akken nnig n 400 n tkerḍiwin n nnuba i yettserbayen deg wass, maca ɣef 10 tteffɣent akk. « I wakken ad d-yexdem yiwen iccer lkaɣeḍ, ilaq ad d-ibekker, ad d-yawi ajiṭun. , i wakken ad d-yexdem lkaɣeḍ yeḥwaj. Acu kan aḥric ameqqran n lekwaɣeḍ yettwaxdam, ttilin-d s tufra mebla ajiṭun » i d-yenna yiwen n umezdaɣ i nesteqsa. Zyada ɣef wanect-a, yella daɣen lixsas n tulya n lbiruwat di tudrin timeqranin i d-yezzin i temdint n Uqbu, akka am Urafu, Laɛzib akked taddart n Riki. I wakken ad d-nesmekti amḍan n yimezdaɣ n tɣiwant iεedda 60 000 n yimdanen.

  B. Ben 

  
 Tezd-ɣ ulawen, ɣas ulama temmut. Tagi d Nna Cherifa, tacennayt yettwassenen aṭaṣ deg tmurt nneɣ. Akka ihi, Nna Cherifa ɣur-s sin iseggasen aya segmi iɣ teǧǧa. Tensa am teftilt ass n 13 Maɣres deg useggas n 2014, di lɛemris 88 iseggasen. Truḥ tin akken yettwassenen s waṭaṣ n tezlatin n-uraɣ am: « Bqa ɛla xir ay Aqbu », « Ay aẓerẓur », « Sniwa d yifenǧanen », « Anẓur lwali », « Lward ifires », lakked tiyaḍ i yeqqimen akka deg umezruy n cna aqbayli. Nna Cherifa, deg yissem-is n tidet Wardiya Bucemlal, tlul ass n 9 yennayer 1926 deg taddart n yilemayen i d-yezgan deg twilayt n Burǧ Bu Ɛririǧ. Zik i tebda lmaḥna d lḥif. Teff-ɣ-d seg taddart-is lɛemr-is imiren 16 iseggasen kan, imi iɛedda lbaṭel fell-as. Yuɣ lḥal nettat tebɣa ad d-tuɣal tacennayt, imi tesɛa taɣuct ifazen aṭaṣ yerna tḥemmel urar n lxalat. Deg tallit-nni, yella d lɛib at ɣenni tmeṭṭut. Akka, deg tmacint-nni itt-yewwin ɣer Leẓẓayer tamanaɣt i tessefra tizlitt « Bqa ɛla xir ay Aqbu », d tin ar att-yessalin ɣer « igenni » n cna aqbayli. Nna Cherifa tuɣal tettwassen, tcennu, txeddem urar n lxalat deg umaṭaf wis sin, bdu deg yiseggasen n 1940, seddaw n « laɛnaya » n-unaẓur « awaɣzniw »Ccix Nourddine akked tcennayin nniḍen am Lǧida, Wenissa, lla Yamina, Nuwara. Tessekles aṭaṣ n tezlatin, deg yiḍebsiyen lakked tesfifin. Ama d-icewwiqen, d-aḥiḥa neɣ ttizlatin yettmeslayen ɣef ayen yaɛnan iɣublan n dunnit, Nna Cherifa tesdukliten-t akkit. Aṭaṣ n lemḥayen i ɛeddan fell-as, imi, Nna Cherifa tenna-d yiwwet n tikelt: » Nekki, dayen i yeḍran yidi i cennuɣ! ». Tettsebir ul-is, « tesdubbuz » urfan-is s cna d yicewwiqen. Ayen ittiḥuzan at id d-cnu, ama d lferḥ neɣ d lqerḥ. Tacennayt-agi, iwumi semman tagellidt n yicewwiqen, teǧǧa-d i cna aqbayli nnig n 200 tezlatin. Deg yiseggasen n 1990, Nna Cherifa tuɣal-d s tezmart muqren ɣer cna, imi aṭaṣ n tmeɣriwin i texdem deg Fransa, Canada, Marikan,…Ssawalen-as-d akkit sya u sya, imi tizlatin-is ɛeǧben-t aṭaṣ n yimesfliden, yettwalin d-akken tizlatin n Nna Cherifa d-agerruj, d-udem unṣib n yidles aqbayli. Imi acewwiq, aḥiḥa lakked wurar s-userfeq, s-uslillu, s derbuka lakked yimenduyar fɣen-d srid seg yidles aqbur aqbayli. Nna Cherifa, am akken d tin i ɛussen ɣef laɛwayed akked cna n zik-nni, imi terra-y-asen-d rruḥ. Aṭaṣ n yicennayen i yecnan yid-s, uɣalen am akken « tnaɣen » fell-as anwa ar ad yecnun yid-s. Nna Cherifa, deg yiseggasen-is ineggura, ɣas akken muqqer-t deg laɛmer teqqim tcennu deg tmeɣriwin (galas, concerts, festials,…), ama dagi di Leẓẓayer, neɣ di Fransa. Taɣuct-is ur « terriẓ », ur tebeḥbeḥ. Ussan-is ineggura iɣaḍ-itt lḥal imi tettwattu, ur as ɛdilen ara ccan. Temmut akkeni tettwattu ass n 13 Maɣres 2014, d-acu teǧǧa-d deffir-s, mači kan nnig n 200 n tezlatin, maca amezruy s lekmal-is. Staɛfu deg telwit ya Nna Cherifa.

<p style="text-align: right;"> Syphax Y. 

  
 Tesmekti-d ddurt iɛeddan taddart n Ayt Tɛisiwt deg Ayt Smaɛel yiwen seg yizamulen n usegmi deg temnaḍt i d-irebban acḥal d tasuta, i aɣ-yeǧǧan 6 n yiseggasen tura ɣer deffir; wa d amerḥum Dda Lḥamid n Ayt Icemciwen. Anemhal aqbur n uɣerbaz amenzu n Tarwa n Xennic i yeṭṭef acḥal n yiseggasen deffir Muḥend Ṭaher Amir. S uḥḍar n waṭas n wudmamen, ama d imḍebbren n tɣiwant n Ayt Smaɛel, imeddukkal-is neɣ d wid yellan yakan deg unnar n usegmi, tɛedda deg tegnatin igerrzen tejmilt-a i d-thegga Tdukkla tamaynut « Asirem n Krun ». S waṭas n waktayen n lɛali d yiḥulfan yelhan i d-mmeslayen yimeḥḍar ɣef umdan-a i yuɣen amkan deg wul n umeqqran d umecṭuḥ. Imi Dda Lḥamid d win i d-yesseknen dima amek i yelha ad yili yiwen, ama deg teɣzi n yiseggasen ideg yeṭṭef aɣerbaz amezwaru Tarwa n Xennic, neɣ ula mi yewwi tastaɣt (lantrit). Deffir tnagiyin n yal yiwen ɣef urgaz-a n lɛali, tekfa temlilit s tuččit n kra n tiẓeḍt tafessast. Ma seg tama n yiɛeggalen n tdukkla-a, snemmiren kra n win i d-yusan, neɣ i d-yefkan afus, bac ad temmag tejmilt-a i win i yuklalen.

  M. K. 

  
 Mazal taqcict-nni tamecṭuḥt iruḥen acḥal-aya, ur d-tban ara. ɣef wakka i yezmer ad d-tili tikli deg ussan i d-iteddun, ɣef wakken i d-nnan yimawlan-is i yennejmaɛen akked yiqerra n tudrin n tama-nni n Ait Toudert. Seg tama n HCA (Aseqqamu Unnig n Timmuzɣa), ad d-yili ujdid deg ussan i d-iteddun. Mebɛed mi i d-rran tamendawt ɣer tmaziɣt, ha-t-an la ttxemmimen amek ara d-rren akk iḍrisen igejdanen n tegduda ɣer tutlayt tamezwarut n Tefriqt Ugafa. 

<p style="text-align: right;"> Hocine.M 

  
 I lmen-d n wass agraɣlan n ugrud i d-yettuɣalen yal amenzu n yunyu, ihegga-d yiwen uɣerbaz n temdint n Tizi Uzzu yiwen n wahil i lmendad n warrac anda llant-d tizeɣwa n wuraren i icudden ɣer usexdem n wallaɣ, tizeɣwa n wunnɣ, akken daɣen i fkan amur i unecraḥ d taḍsa. Aɣerbaz-a, d yiwen uɣerbaz amezwaru deg Tizi Uzzu anda selmaden i yigerdan i wakken ad sɛun tabɣest deg yiman-nsen, akken ad qablen timetti, imi sewjaden-ten i tudert anda ttaɛraḍen ad ẓẓun deg ugrud tiktiwn ibennun akken ad nɣent tid yetthudun. Nesteqsa anemhal i yellan ɣef uqerru-s, yenna-d : “igerdan d nutni i d tafat n uzekka, ilaq ad ten-nɛawen, ad walin abrid, d nekni ara sen-ineǧǧren abrid, nutni ad t-ḍefren, ladɣa igerdan yesɛan iɣeblan. Nekni nessefham-asen d akken lewɛara n tɣawsa d ayen i as-yettaken azal d ayen i as-yettaken tiẓedt i wayen akken i nexdem imi nessaweḍ ɣer yiswi i nebɣa “, yerna-d deg wawal-is :” i wakken ad nessiweḍ ɣer yigemmaḍ yessefraḥen, ilaq ad nessexdem urar deg uselmed, akka agrud neɣ anelmad yetturar yettelmad s lebɣi-is, imi nettwali aṭas n yigerdan ur nḥemmel ara aɣerbaz. Smenyifen urar, ihi uqbel ad ten-nḥettem i wakken ad iruḥ ɣer uɣerbaz, ilaq ad d-nexleq deg-s tabɣest akken ad iḥemmel ayen akken ixeddem.

  S. Yamani 

  
<p style="text-align: center;"> Isufar 

 <span style="text-align: justify;">250gr n seksu, 50gr n wudi , sskeṛ ma tebɣam , 1 n tremmant, ½ n tɣenjawt tamectuḥt ( tijɣelt ) n lmelḥ, 2 n tɣenjawin timeqqranin n zzit n uzemmur, 1 n tɣenjawt tameqqrant n waman n ujeǧǧig n ččina.</span>

<p style="text-align: center;"> Aheggi  

 1- Smir seksu ɣer tbaqit , rucc-it s waman, rwi-t , eǧǧ-it ad ikkaw , sakin err-it ɣer tsekksut , ad ifur.

 2- Mi ifur, kkes-it-id , err-as lmelḥ , zzit, smir-as aman, eǧǧ-it ad yessuddem aman (alset-as 2 n tikkal )

 3- Err-it ad ifur tikkelt tis 3.

 Mi ifur dayen , dhen-it s wudi , rnu-as aman n ujeǧǧig n ččina akked yiɛaqqayen n ṛemman .

 Tzemreḍ ad as-ternuḍ sskeṛ akkken ad yiẓiid.

 S tezmert-nwen

<p style="text-align: right;"> Sɣur DAYA 

  
 Ɛemmi Lḥaǧ : anwa aggur deg-i nella ?

 Bab n tḥanut : aql-aɣ deg waggur n rreḥma

 Ɛemmi Lḥaǧ : acḥal i lleft-agi ?

 Bab n tḥanut : 100 idinaren

 Ɛemmi Lḥaǧ : 100 idinaren ! zik-nni, asaru n diri neqqar-as lleft, ihi ilaq ass-a asen-beddel isem. I lqares-nni acḥal yeswa ?

 Bab n tḥanut : 150 idinaren

 Ɛemmi Lḥaǧ :150 idinaren ! ad tafed ihi, yettmeslay lqares-agi-inek ? ffek-iyi-d di laɛnay-ak yiwet n tqarest ad tt-ṭṭfeɣ kan cwiṭ deg ufus-iw.

 Yessers-itt s lemḥadra s afus-is am twizet, yebda yesslufuy-as, dɣa yebda ihedder-as:

 -Acḥal aɛzizeḍ a taqarest maca yewweḍ-d lweqt ad nemfaraq. Suref-iyi, nekk surfeɣ-am. Axen taqarest-ik, tannemirt s tusda.

 Bab n tḥanut : ulac uɣilif a Ɛemmi Lḥaǧ.

 Iteddu Ɛemmi Lḥaǧ deg ubrid, yettxemmim weḥd-es : “Nniɣ-as anwa aggur ideg-i nella, yenna-yi-d deg waggur n rreḥma. Cukkteɣ yeɣleḍ. Ad steqsiɣ amdan nniḍen. Ih, ammer ɣriɣ ur t-ṭṭerru yid-i akka !ula d agguren ur ten-ssineɣ ara.”

 Dɣa yesteqsa yiwen n wemdan :

 -Mass !di laɛnay-ak ini-yi-d, anwa aggur ideg-i nella ?

 Amdan-nni : Awi-d 50 idinaren ad k-in iniɣ ! «il n’ y a rien pour rien, akka i ak-nnan Irumyen, yerna ula d nekk bɣiɣ ad aɣeɣ taqarest.

 Ɛemmi Lḥaǧ : axen 50 idinaren.

 Amdan-nni : aggur-agi qqaren-as akk medden aggur n rreḥma, ama d isertiyen, ama d ineɣmasen…

 Ɛemmi Lḥaǧ : saḥit a mmi, nekkni zik mačči akka. Wissen ma d zman i ibeddlen neɣ ahat d awalen i ibeddlen anamek. 

 Ha-t-aya yiwen n Lqari yewwi-d yid-s asegzawal. Yessteqsat Ɛemmi Lḥaǧ, yenna-as :

 -Di laɛnaya-k a Mass, kečč iban fell-ak teɣriḍ, d acu i d anamek n wawal «rreḥma».

 Lqari-nni : Rreḥma d isem n yiwet n tǧaret-iw.

 Ɛemmi Lḥaǧ : suref-iyi, bɣiɣ ak-iniɣ aggur n rreḥma.

 Yeddem-d lqari-nni asegzawal-nni gar ifassen-is, yesferfuc deg yisebtaren-is, alarmi d yemlal ɣef wayen yettnadi, yenna-as :

 -Ha-t-aya «aggur n rreḥma» d aggur n lxir, n tdukli, n tegmat, n leḥnana akked smaḥ…

 Ɛemmi Lḥaǧ : dayen a mmi fehmeɣ, tannemirt s tussda, ziɣ ur kcimeɣ ara ɛemrayen, d zman kan i ibeddlen mačči

<p style="text-align: right;"> Ḥemmar Bussaɛd 

  
 Yiwen n uneḥkam, iḥkem s ẓzur ɣef yimezdeɣ-is, ur iḥemmel ara wi t-ittnamaren wala wi ittruẓun awal-is. Mi meẓẓi, mi yella d anelmad di temdint n Qayrawan, anda ilemmed leqran, tajerrumt, tusnakt d ccraɛ n Sidi Xlil, isɛa yiwen n umeddakkel, iḥemmel-it am gma-s. Mtawan, ddukulen am yiḍuden n ufus, werǧin ifferkra fell-as. Illi-as ul-is, lbaḍna-s akkiẓra-tt. Yiwen wass, akken ad imsex, ad ixelleṣ imezdaɣ n yiwet n taddart, i t-iserfan mi t-numren di leḥkem, iceyyeɛ lɛeskeṛ-is, kecmen akal-nsen, ẓedmen fell-asen. Urɛad yenṣif wass, isla I yiwen ittnaji lqedṛa n Ṛebbi d ṣelṭan.Yenna-as uneḥkam : d acu i k-id-icqan akka mi tettnajiḍ Ṛebbi d lawliya ? Yenna-as urgaz :-nekk d leflani, mmi-s n leflani. D ameddakkel-nni-inek n Qayrawan, win akken ɣef tettnadiḍ acḥal-aya. Iḍfer abrid n din, issedreg iman-is, ilha-d kan d ttuba. Aneḥkam ifreḥ nezzeh mi t-id-imlal.Seg lfeṛḥi t-issefṛaḥ, lemmer I as-yenna ɛfu I yimezdaɣ n taddart-a, urwaleɣ ara amek ur as-ittaɣara awal, ɣef wudem-is ad yeɛfu I yimezdaɣ n tmurt-is. Ɣur-s isɛa azala meqqren. Iwala-t ittwaqelleq, udem-is iḥzen, yeččur d anezgum. Mi yeɛreḍ ad as-ikkes aqelleq akken ad t-yamen, d timerna I yerna. Ittban-d am yiwen inṭaṛren aṭas, am win icɣeb kra. Yenna-as uneḥkam : – D acui k-yuɣen ?Yella wi k-iḍelmen ? Argaz :-Rnu-iyi-d, tilawin akk n tiɣremt akk wwin-tent, ṛuḥent ur d-banent ara, ttuɣebbant. Gar-asent tella yelli. Aneḥkam :-S Ṛebbi ! Lemmer d-tusiḍ ɣur-I iḍelli tameddit, ɣef wudem-ik yili ɛfiɣ akk I yimezdaɣ. Argaz :-d lmektub, d lweɛd I yebɣan tigi. Ulac d acu yezmer ad t-ixdem umdan ma yura kra n diri deg unyir-is. Imiren kan, aneḥkam issendeh wid i t-ittḥamin ad ruḥen ad d-awin akk tilawin ay ḥebsen. Wwḍent-d tlawin-nni, beddent zdat n urgaz d ṣselṭan, argaz iɛqel yelli-s. Yenna-as, ha-tt-n yelli ! Aneḥkam din yessendeh ad as-fken aḥurim swayes ara tɣumiman-is, ad as-d-rnun aɛawdiw ad tt-ǧǧen ad truḥ d baba-s. Mi tesla teqcict I yimeslayen-a, tɛeggeḍ : – «ala a Ḥemmad ala! Ur ttruḥuɣ ara, ur tedduɣ ara d baba wala d wid yekksen sser fell-i !» Aneḥkam yewhem d acu yesla seg yimi n tlemẓit, yenna-as : – D acu I tebɣiḍ ihi ad txedmeḍ a tameɛḍurt ! – Laqeɣ kan I walbaɛḍ n sselṭanat, ula d acu ara xedmeɣ d yemdanen ur neswi ara.Baba-s yewhem di yelli-s, tbeddel aṭas, yenwa tnekkeṛ-it, ur t-tḥemmel ara, imi tugi ad teddu yid-s. Imiren kan mi yesla I yimeslayen n yelli-s, leḥzen ikkes ɣef wudem-is, yenna-as a win ɣef I ttruɣ netta ur yettru. Yezzi ɣer-s uneḥkam, yenna-as :”acu meḥsub I tebɣid ad d-iniɣ deg yimeslayen-a “nekk ala iṣelṭanat Iwumi laqeɣ !” Taqcict :Ɣur-I yiwet n lbaḍna, ulac win izemren ad izux yesɛa-tt ala nekk ! Aneḥkam :-Tzemreḍ ad aɣ-tt-id-tiniḍ ! D acu-tt ? Anɛam ! Af-d yiwen yebɣan ad as-gezmen aqeṛṛu, awi-t-id ɣer da. Ternuḍ-iyi-d ajenwi iqeḍɛen, nekkini ad as-id-ɣreɣ kra n tṣuret, iles n ujenwi iqeḍɛen ad yuɣal yeḥfa am ufus n ujenwi-nni. Ur cukkeɣ ara yella yiwen dagi yebɣan ad as-gezmen aqerr u ad yemzel, ad yemmet a yelli ! Xemmem cwiṭ a Sidi, ahat yella win yebɣan ad yemmet ! Ur cukkeɣ ara !Nekk ad qebleɣ ad iliɣ deg umkan-is, yerna akken i t-id-nniɣ, ad as-id-ɣreɣ tasuret I ujenwi iqeḍɛen ad yuqqel yeḥfa. Ɛeddi ad kem-n wali ihi ! Tefren-d teqcict ajenwi iqeḍɛen, teɣra-d tasuret, tmekken amgerḍ-is I wakli, tenna-as : aha ! Winn-a s yiwet n tyita yesuffeg-as aqeṛṛu-is, inṭeg akin zdat n uneḥkam. Iɛeggeḍ, yeqqar :texdeɛḍ-iyi, ! Texdeɛḍ-iyi ! tkelxeḍ-iyi !Tilawin yellan din sɣertent, ferḥent imi I d-terra ttaṛ ɣef wayen iɛeddan fell-asent.Tcemmet aneḥkam. Mi d-yuɣal uneḥkam ɣer leɛqel-is, ifaq d acu i as-tebɣa teqcict, yečča times, tzuzen-it tkellex-it alammi i t-tcemmet terra-d ttaṛ. Baba-s, xas tɣaḍ-it yelli-s, tejraḥ tasa-s fell-as, yefraḥ yis-s imi tesɛa nnif d tirugza, tefren ad temmet wala ad tegri d yir tudert. Terra-d ttaṛ tessames-as ilebda I uneḥkam. Iɣewwes ɣef tfekka-s imrareɣ deg yidammen-is. Medden akk slan s wayen I texdem teqcict, tadyant-is ttawin-tt-id d amedya ɣef tirrugza d nnif. Aneḥkam werǧin I tt-yettu.Tadyant n teqcict tezdeɣ allaɣ-is I lebda. Awal sin ad ak-yini : ula yiwen ur iyi-iḥetterm neɣ ur iyi-ikellex slid yiwet n tlemẓit yesɛan laṣel n Yimaziɣen!

<p style="text-align: right;"><span style="white-space: pre;"> </span>   Ramdane LASHEB 

  
 Ilul uselway Boudiaf ass n 23 deg yunyu 1919 deg lwilaya n Msila. Yeɣra dinna, syin yuɣal d axeddam deg tedbelt.

 Mebɛed ṭrad wis sin n umaḍal anda yella d aɛsekri s ddaw n tmehrest n Fransa, u mebɛed mi d-ḍrant twaɣiyin n 8 deg maggu 1945, yekcem amennuɣ aserti deg ukabar n MTLD, syin yuɣal d imḍebber n tama n Qsenṭina deg OS. Aṭas n temsal i yessemsawi gar Messali d wiyaḍ deg yiseggasen 1953-1954. Am wakken ittekki deg unujmuɛ n 22 i d-yeslulen amenzu n unbir n ṭrad azzayri, u yekka, diɣ, deg CRUA. Yettuneḥsab gar yirgazen i d-iheggan lecɣal-a. Syin, yettuceyyeɣ s yisem n FLN ɣer Fransa deg useggasbn 1954 i wakken ad d-iheggi dinna tuddsa i FLN. Yettwaṭṭef akked yimdukkal-is ass n 22 deg tuber 1956 mi yella deg tmesriffegt. Yeqqim d aɛeggal n Usqamu aɣelnaw n tegrawla seg 1956 ar 1962. Yuɣal d aneɣlaf deg useggas n 1958, d aɛeggal n GPRA 1961. Yella d aselway Tesqamut HCE, u yettuneḥsab d aselway n Lezzayer seg 16 deg yennayer 1992 ar 29 deg yunyu 1992. Yettwanɣa srid deg tilivizyu deg yiwen usarag deg lwilaya n Ɛennaba. Deg kra kan n wagguren i yeḥkem, yebda yettarra-d asirem i tmurt u gar yimezdaɣ. Gar wawal mechuren i d-yeǧǧa, ad naf : «S wacu i aɣ-ifen leǧnas ? S leqraya d tmusni !» Awal-a, yenna-t-id ass n 29 di yunyu 1992 deg Uxxam n yidles n Ɛennaba. Am wakken i d-yenna-d diɣen : « Wagi d afus-iw, ẓleɣ-t i yimdanen i merra. » Lameɛna, imdanen-nni yellan ttrajun lxir deg ufus-nni ur idum ara usirem-nsen ula kra n ddqayeq, imi leḥǧab yellan deffir n uselway yedreg deg-s leɛǧeb ! Boumaârafi, yiwen seg wid ilaqen ad yesseḥbiber ɣef tudert n Boudiaf, yessureg fell-as aɛbar i wakken ad iqemmeḍ lɛemr-is. Mačči kan d aselway i yenɣa, maca d asirem. Ula d Lwennas, ameɣras n tlelli yeɣlin ula d netta s leɣder deg waggur n yunyu, yecna fell-as:

 <em>D lesnin tefɣeḍ tamurt </em>

 <em>Tnufqeḍ, tugiḍ leɣlaḍ </em>

 <em>Deg-k i nerǧa ttbut </em>

 <em>Deg wayen i hemjen wiyaḍ </em>

 <em>Tḥelli-d deg-k lmut </em>

 <em>Wwin-tt-id widen ur turǧaḍ </em>

 <em>Awwah, awwah a tuǧǧal </em>

 <em>Ruḥen-aɣ yirgazen ur nuklal. </em>

  H. Moula 

  
 Lḥars mazal-it yettkemil di tesdawiyin n tmurt n Lezayer. Yettwanɣa yiwen n uselmad, Karoui Serhan di tesdawit n Xmis Melyana di tmeddit n wass n 19 Yunyu ,sɣur sin yinelmaden-is. Ɣef wakken yeffeɣ wawal, sebba n waya d agdel i yegdel i wid yebɣan ad sxedmen tijɛal mi llan sɛeddayen akayad. Wwten yInelmaden aselmad s tefḍist armi i t-seɣlin ɣer lqaɛa. I usmekti kan, ḍrant-d yakan twaɣiyin am tigi di tesdawit n Tizi Uzzu anda i ruḥent acḥal n terwiḥin n yinelmaden d tisefla , akken daɣen yettwaḥqer yiwen uselmad di tesdawit n Msila ddurt iɛeddan , imi ɛarḍen yinelmaden-is ad t-nɣen , d ayen i d-yeglan s unekcum-is ɣer lkuma . Dagi i d-iban anda yewweḍ uswir di tesdawit n tmurt .

  S.Yamani 

  
 Tameṭṭut deg ddunit, anect tebɣu tettḥezzib drus, anect tebɣu tella d tamasayt (responsable) drus, anect tebɣu tefhem daɣen, drus. Acku ɣef-s ay senndent aṭas n tɣawsiwin n umaḍal-a deg nettidir. Acimi i d-yettban belli d tameṭṭut ay d lal n ssber ugar n urgaz, ɣas ma zun d aneggaru-a i yesɛan tabɣest fell-as. Maca imi tayi ɣef i d-newwi ameslay ilaq ad teqqim tfaq akken ilaq, yal mara tebru i yiman-is ad tettu dakken nettat d tameṭṭut, ad d-terzu fell-as yiwet n twaɣit i yellan gar tiwuɣa timeqqranin i izemrent ad tt-ḥazent. Tadyant-a i d-yettilin, d mi ara terfed teḥdayt s tadist nettat ur tercil ara. Yettusemma d taɛeẓrit deg uxxam n baba-s. Deg Tmurt n Yezwawen, am umaḍal merra, yal aseggas ad yeḍru ubaxix-a inmetti (catastrophe sociale), d timrawin n tullas ay teffɣent s uɛebbuḍ nutenti ur llint deg uxxam n urgaz-nsent. Tayi tettwakellex s nniya-s, tayi tedda di leɣlaḍ mi tt-yewwi zzhu, tayeḍ tesref-as tegzi n tmeṭṭut tewwi-tt-id ɣef uqadum. Ihdumen-a i d-yettmarayen akka ɣef twacult-a neɣ d ta, ulac win ara d-yinin, ur sekkfen ara talwit seg wagnes ed ubraḥ. Ulac daɣen win ur neẓri dakken isallen am widak, zellzen At taddart merra, acku ayen ara isel umeẓẓuɣ ur yelli d aneɣmis (information) n menwala, ur t-yennum dɣa, yeẓẓay, yeẓẓay mačči d kra, skud ad d-yawi dindin analkam(conséquences) ɣef yimal (future). Taqcict mu teḍra twaɣit-a nezmer ad as-nini d tasfelt deg yiwet n tegnit, wamma tignatin nniḍen, teḍlem, teḍlem. Tagnit ihi anda ur tt-yettlummu ara yiwen: ḥaca mara yettɛedda fell-as yiwen d attɛeddi, deg ubrid neɣ anda nniḍen. Meḥsub netta ur tedmi ur tedri almi i d-teɣli deg tuccar n tmetti ixesren, i ur nettwarebba daɣen. Ma deg tegnatin tiyaḍnin, d taqcict i iḍelmen ansi tebɣuḍ ekk-as-d, skud mačči d ddunit i tt-ikellxen, wanag terẓa lɛehd i yellan gar-as-d ed yiman-is s yiman-is. Am mara tesɛu assaɣ ed walbaɛḍ n yiqcicen, i ara ad tt-yessamnen dakken ad d-yehḍer fell-as deg uxxam, dɣa seg yimir-nni ad as-tefk tafekka-s nettat isul (mazal) ur telli d tameṭṭut-is. Neɣ mara tḥemmel aṭas isem « argaz » i tseddart anda ara tezger tilisa n yiseɣ neɣ n lḥerma n tmeṭṭut i yellan d nettat.  Mara d-yeḍru lɛar-a deg uxxam n ḥedd, deg tuget n tlufa, imḍebber n uxxam, d ababat neɣ d ayetmat, ttilin d irgazen mara ẓran yelli-tsen teḍlem tesseɣli deg yiseɣ-nsen, dɣa tellfen-tt seg twacult ed wakal-nsen i lebda. Aya, yeḍra-d deg waṭas n twaculin yakan, ala kra n umḍan n yexxamen i tent-iqebblen mara llant ad rwent nutenti d tiqcicin ɛad. Syinna, yal mara trew neɣ tesseɣli-d tadist d asseɣli, ad tkemmel tudert-is tesulles mi teẓra dakken asaḍuf-is amenzu tesquccem-t. Ma d tid nniḍen, i yettwanfayen seg uxxam, seld tawaɣit-a, tudert-nsen tesulles ugar ɣas ma deg umaḍal n udrim. Amek ihi, skud beqqan sslam i yiɣimi ed yimawlan ed twacult, gezment amrar i yellan icudd-itent ed uẓar-nsent. Yuɣ lḥal, mara ttwatelfent, ur ttwalint ara ma llan yiberdan nniḍen, dindin ad rzunt ɣef yixxamen n yiḍ anda tettnuzu tfekka n tewtemt i uwtem. Taqcict-nni ihi, deg temẓi ad d-yeɣli waɛjar n layas fell-as, ɣas ad terwu idrimen ed tkerrusin, maca iseɣ-is yeɛfa Rebbi fell-as, tawacult-is, i yellan d tiẓeḍt n ddunit, tennebḍa yid-sen i yifeḍ. S yiwen n wawal, terẓa asaḍuf n ddunit, dɣa terẓa-tt tneggarut-a. Yerna ayen yesseḥzanen ugar deg-s, mi ala nettat i yettenṭerrayen, i tent-iɣerrmen. Ma d argaz i yellan d sebba n waddad deg tella, ulac wid i t-id-ibeddren amzun ur yeḍlim netta seg tama-s. Ad iqennaɛ yes-s lebɣi ad tt-yeǧǧ tuḥel. Ɣef waya ay d-nniɣ tazwara, anect tettḥezzib tmeṭṭut d drus, skud ala nettat i tent-yettaɣen mara temmag tuccḍa, ladɣa am ta.

<p style="text-align: right;">   Mhenni Xalifi 

  
 Aṭas n yimezdaɣ n lwilaya n Tizi Uzzu i yeffeɣ leɛqel, ddurt iɛeddan, imi slan d akken aman n tissit n tbernint gellun-d s lehlak n Typhoïde, ladɣa imi d-ttbanen tikwal am wakken d iwraɣen. Asali-agi ur yesɛi ara lsas u d lekteb, ɣef wakken i d-nnan yimḍebbren, ama d wid n tenmehla n waman neɣ wid n sbiter. Ufan-t kan yimdanen yettwasuzer deg uẓeṭṭa anmetti (Internet), ussan-agi kan yezrin. Ayen yessekkren ahetwir deg twaculin, d assaɣ ay cudden wid i d-yefkan isallen-agi n lekteb, deg Internet, ɣer tmettan n snat-nni n teḥdayin tisetmatin i yemmuten ussan iɛeddan. Ihi, s kra n win yeslan s lexbar, yeḥbes srid ɣef tissit n waman n tbernint, yuɣal ɣer wid n lbiɛ u yerna yefka asalli i wid akk yessen. Akka i yemmeɣ lexbar, ‘’yezzi-d i udrar’’, yal wa irennu-as ciṭ n tecrurt i wakken ad t-icebbeḥ mebla ma inuda ɣef tidet anda tella. Seg tama n unemhal n ADE n Tizi Uzzu, Mass Berzoug « Aman yellan deg tbernint zeddigit, ur yelli d acu i ten-yuɣen, kkan-d seg ubaraj n Taxuxt. Ur nezmir ara ad nestehzi deg tezmert n yimdanen. Ihi, aman tessen medden, nettɛassa-ten ɣef tezdeg yal ass. Ass-a, nezmer ad d-nini, xas ad ten-swen yimezdaɣ n lwilaya mebla tugdi ». Si tama n unemhal n sbiter, Mass Abbes Ziri, yenna-d : « Ur yelli lehlak i d-yekkan seg waman n tissit. Ar tura, ur yelli umuḍin n lehlak n typhoïde i d-ikecmen ɣer sbiter neɣ ɣer yimekwan n usejji i yellan deg lwilaya n Tizi Uzzu. Ihi, wid i d-yeqqaren d akken glan-d waman s lehlak, mačči d tidet ». Ula d lwilaya n Tizi Uzzu, tessuffeɣ-d yiwen n ulɣu anda i d-tenna s ttbut d akken ur yelli d acu yuɣen aman n tissit n tbernint. Teṭṭalab, diɣ, deg yimezdaɣ n lwilaya akken ur ɣellin ara deg lecɣal am wigi ur nebni ɣef tidet u zemren ad swen aman n tbernint mebla tugdi ». Akken yebɣu yili lḥal, tebda tugdi i ikecmen imdanen la tneqqes u tennefsusi imi i d-mmeslayen yimḍebbren-agi ɣef liḥala n waman deg tbernint. Llan ugaden mliḥ, ladɣa, imi i d-ttbanen tikwal d iwraɣen, rnu qqnen tamsalt n tmettant n snat-nni n tsetmatin yemmuten ɣer lehlak n typhoïde i d-itekken seg waman. 

  Hocine Moula 

  
 Deg ussan-agi yezrin i d-yeffeɣ wungal amaynut n uneggal d umaru aqbayli Mass Rachid Boukherroub iwumi ifka azwel “Bab n wa ad yekkes wa” i d-yeffɣen ɣer tezrigin « El Amel » n temdint n Tizu Uzzu. D adlis n 144 n yisebtar, yettnuzu deg tnedlisin s wazal n 250DA. D ungal-nniḍen i d-yernan ɣer ugerruj n temkerḍit d tsekla tamaziɣt, d win ara d-yawin abaɣur i tutlayt-nneɣ. Yemeslay-d deg-s ɣef yiwent n tedyant i d as-id-yeḍran i yiwen n yilemẓi isem-is Mekhlouf, d netta i d awudam agejdan deg wungal-agi-ines wis sin, s tmaziɣt dima. D taqsiḍt n yiwen n uqcic i yeǧǧan yemma-s dagi deg tmurt n Lezzayer, netta yunag ɣer tmurt n Franca, mi d-yuɣal, yufa-d yemma-s temmut, yerna xedɛent wat taddart-is…atg. Ad d-nesmekti imeɣriyen belli, Mass Boukherroub mmi-s n tɣiwant n Boudjima, yella d aselmad n tfelsafit, tura akka ha-ta-n d anemhal n tesnawit n Ait Aissa Mimoun. D aneggal diɣen n sin wungalen s tutlayt n tyemmat, amezwaru yeffeɣ-d deg n 2015, i yewwin arraz amenzu n wungal amaziɣ deg temsizzelt taɣelnawt n Assia Djebar n wungal, deg useggas n 2016. Ma d wis sin-agi, akken kan i d-ilul, d wagi iɣef i d-newwi awal. Ungalen-agi-ines i sin yid-sen, ffɣen-d ɣer tezrigin “El Amel”.

  A. A. 

  
 Ass amezwaru : amhad 26 di meɣres 2015

 10h00 :- Taldayt n tefsarin yimgraden akked ujerred n yimekkiyen.

 – Tifsarin s tugniwin sɣur : Massa. Suzzane GOUHOT.

 13h30:  Taldayt tunsibt n tfaska n tmedyezt tamaziɣt tis mraw kraḍ «13 ».

 14h30: Asarag d uskasi : Parole de femmes. Sɣur: M. Ali SYAD.

 16h00:   Tagnit i ustaɛfu.

 16h30:   Amsizwer n tmedyezt.

 19h30:   Imensi.

 21h00:   Amsizwer n tmedyezt.

 Ass wis sin : sem 27 di meɣres 2015

 09h00:    Amsizwer n tmedyezt.

 12h 00:   Imekli.

 13h 30:  Asarag d uskasi : l’œuvre de MAMMERI. Sɣur: Massa. Malika Fatima    BOUKHELOU.

 15 h00:   Tagnit i ustaɛfu.

 15h30:    Asarag d uskasi :: Urar n lxalat Sɣur: Massa. OUATAH Lynda.

 17h30:  Communication autour de la marraine du festival.

 19h 00:   Imensi .

 21h00:   Tameɣra n ccna sɣur: Massa Malika DOMRA<span style="white-space: pre;"> </span>NE akked Abdelghani OUALI.

 Ass wis kraḍ : sed 28 di meɣres 2015

 09h00: Projections :  – Documentaire :

 – Reportage Lauréats de la précédente édition

 11h00:    Tikci n warrazen i wid i d-yufraren deg umsizwer.  

 12h30:     Imekli.

  
  Aɣmis n Yimaziɣen : Mbeɛd xemsa n yiseggasen i yidis n uselway aqbur n tɣiwant Mass Ɛebdun Nasir, i yuɣalen tura d amazan (député), tbeddeḍ-d i tikkelt-nniḍen i uselḥu n tɣiwant. D acu i ak-ideggren ladɣa ɣer waya ? 

 Sadeq Rebbaɛi: Annar asertan deg tmurt-nneɣ s umata neɣ deg tɣiwant n Ayt Smaɛel ladɣa, yettimɣi deg-s yinijel, asennan, akicaw, uzzu, idmim d wayen-nniḍen seg tɣawsiwin n diri. Ihi ala ma ncemmer i yiɣallen, ad nekker s afras swayes nqaɛed taferka ma nebɣa ad nidir deg-s akken iwata ɣef teɣzi n xemsa n yiseggasen i d-iteddun. Ɣur-i, ala ddiɛaya n lvuṭ i yellan d tagnit i useggem n yimal. Deg-s dɣa ad neɛreḍ ad nessefhem i medden ayen ineṭḍen timetti n wass-a d tnegrawt i d-leḥḥun ɣer-s ma ur teccenṭuṭṭef ara deg ubrid n umennuɣ. Ihi, nekk d yimdukkal-iw deg ukabar n Tirni n yiɣallen inemlayen, nger-d iman-nneɣ i tefranin-a, acku numen belli imḍebbren n yikabaren n udabu ur xdimen ara ayen ilaqen, ur gin amkan i usegmu n tmurt. Ur ilaq ara ad asen-neǧǧ amkan ad rnun ad ṭṭfen tisura n udabu deg tɣiwanin d lwilayat. Ma yella i usawen, snegren taluft n tsertit, gan ayen merra yettarran Azayri ad yerr aḍar ɣer deffir deg temsalt n tsertit, ilemẓiyen n FFS deg Ayt Smaɛel, begsen akken ad d-kksen leḥkem n uɣref seg waccaren n yimesbaṭliyen-a, akken ad yeqqim d ayla-nsen, imi nekni seg wid yettcawaren agdud deg wayen i t-yerzan d wayen yebɣa.

  D acu i d asenfar i d-tewwiḍ i xemsa n yiseggasen i d-iteddun ma yella trebḥeḍ?  

 Aḍu n rrbeḥ ncallah ad d-yali fell-aɣ, am yal tikkelt. Ulamma neḥsa s lewɛara n taluft d lexsas n tedrimt deg teswiɛt-a, maca nesɛa limin deg uɣref d yilemẓiyen n taddart belli ad ilin i tayet-nneɣ. Nekni ad nennaɣ s wayen iwumi nezmer akken ad nessifsus taɛkemt ɣef yimezdaɣ. Ɣef waya isenfaren caḍen deg uqerruy. Maca gar lecɣal igejdanen, nezmer ad d-nebder deg tazwara taluft n waman i yellan d taɣawsa i ixussen nezzeh imezdaɣ. Deg waya ilaq ad d-nini belli mbeɛd mi tga tɣiwant tazrawt n usejhed (étude de renforcement) AEP n Ayt Smaɛel akked taddart n Rrif seg Lɛenser Azegza seg Tsexriwt, nessaweḍ newwi-d asenfar-a s 45 n yimelyaren, i wakken ad sɛun aman merra yimezdaɣ d tuddar n tɣiwant. Rnu ɣer-s aman yellan deg Leɛnaser ara d-nessiweḍ ayyuren i d-iteddun. Nga daɣen tazrawt n ureqqeɛ n uẓeṭṭa AEP n tudrin n Ayt Tɛisiwt d Tala Ɛṭa d wayen mazal ur ifukk deg tɣiwant, imi tadrimt-nsent s wazal n 9 n yimelyaren nettraǧu ad tt-id-fken deg wussan-a. Asenfar-nniḍen d ayen yeqqnen i twennaḍt d usizdeg; annect-a ad t-nexdem seg leqdicat imezwura imi nessaram ad neg afus deg ufus lwaḥi d yimezdaɣ i wakken ad nessiweḍ ɣer lmerɣub. Wis tlata d afud (énérgie) ama n Lgaz neɣ n trisiti. Wis rebɛa d lakulat-nneɣ i ilaq ad nesnerni aseggem d useqɛed deg-sent. War ma ttuɣ ilemẓiyen d wayen i ten-iceɣben, d tlawin, iɣef ara neqdec deg xemsa n yiseggasen i d-iteddun

  Mi d-tbedreḍ ilemẓiyen, nwala umuɣ n FFS d ilemẓiyen deg tuget…  

 D tidet! Deg waya nesɛa iswi. Nekni nɛewwel ad nefk tagnit i yilemẓi, acku ayen i aɣ-yerran i deffir mi nẓerr bu εecrin d aṭufan netta zik 13 n yiseggasen d argaz. Yak mačči d amɣar ara iqedcen, ara yazzlen? Ilemẓiyen i d-newwi deg umuɣ n FFS d irgazen yesɛan tirmit deg waṭas n taɣulin, yal wa anda iqeddec d wanda ixeddem, maca merra-nsen sɛan lebɣi n umennuɣ d tismin ɣef tɣiwant-nsen. Ilaq ad nẓer d akken imdanen i yesɛan imukan n uxeddim, d imḍebbren deg tkebbaniyin timeqranin, mačči d lexsas n uxeddim neɣ kra-nniḍen i ten-id-yewwin bexlaf lebɣi i umennuɣ i usnefli n tɣiwant-nsen.

  Aṭas i yeqqaren ulac later n tlawin deg ukabar-nwen. D acu i d ssebba?  

 Akabar deg-s aṭas n tlawin, aṭas n tlemẓiyin d waṭas n tmeɣnasin. Ttbut ɣef waya, nesɛa aṭas n tlawin i yellan d tiqerra n wumuɣen n FFS deg waṭas n tɣiwanin. Ma nebder-d kan tamurt n yiqbayliyen, ama deg Buǧlil neɣ deg Ayt Tudert di twilayt n Tizi Uzzu, d timeɣnasin-nneɣ i d-yekksen imukan-nsent s temmeɣnest d tezdeg n umennuɣ. Maca, ɣur-neɣ deg tɣiwant n Ayt Smaɛel ad d-nini yella lexsas deg wannect-a, ɣas ma tebda tettifrir-d tmeṭṭut, tebda tettara awellih i wannect-a tugart deg tdukkliwin. Gar yisenfaren-nneɣ ɣef tmeṭṭut dɣa, nenwa ad nɛiwen s tirmit i wakken ad d-nesbed tidukkliwin ara ixedmen ɣef tlawin, imi numen belli d yiwen n ubrid i d-yettrebbin timmeɣnest, d allal ara icudden gar tlawin akken ad d-ffɣent seg tsusmi i tent-yewten deg tizi n wass-a. Ula d rray-nsent aql-aɣ nettxemmim i usenfar ara t-yeǧǧen ad d-yaweḍ i tɣiwant, ur yettɣimi ara kan deg uxxam.

  Meskud tjerrbeḍ yakan deg 5 n yiseggasen asefrek n tɣiwant. Yaḍra tumneḍ d akken isenfaren igejdanen ad maggen deg Ayt Smaɛel ulamma txuss tedrimt?  

 Ma yella unbir n 54 d tanekra i tukksa n uzaglu ɣef yizayriyen, d amennuɣ mgal tamḥeqranit, akken ula d ass-a. Unbir n 2017, d amennuɣ s wudem-nniḍen, d ibeddi i tayet n tmetti deg teswiɛt n ddiq akken ad nessegmu s wayen i nezmer taɣiwant-nneɣ. Ihi s timmad-iw umneɣ yella waṭas n wayen nezmer ad nexdem, yella wacu yemmuggen ilaq ad yettwaḥrez, yella wacu ilaqen ad yemmag akken i ak-d-nniɣ seg llina. Syin ɣur-s taɣiwant d tsertit, d tmetti, d yidles d wayendin n temsal i yezmer umdan ad yeẓẓu s drus n ttawilat. Asmi yeṭṭef ukabar n FFS tisura n tɣiwant, uɣalen imezdaɣ ssnen d acu yellan, ssnen d acu ilaqe, ssnen aselway n tɣiwant-nsen. Meḥsub yerẓa zzerb yellan gar yimezdaɣ d yimḍebbren-is armi qqlen am yimdukkal! Annect-a ur ilaq ara ad aɣ-iruḥ!

   M. K. 

  
 Mḥend d yiwen uzzayri ikerhen iman-is. Netta akked lmeḥna  d tizyiwin, akken id lulen, ur yessin ad iɣer neɣ ad yaru. Asmi yekcem ɣer uɣerbaz yezga weswir-ines ulac, yettɛawad kan i iseggasen, ɛyan deg-s ula d iselmaden-ines dɣa ḍeggrent ɣer uzniq yerwa nemḍar deg yiberdan. Asmi yeɛya deg umeṭar  deg yiberdan n taddart iqelleb ùef uxeddim. Maca ala lexdayem yenɛettaben i t-id isaḥḥen. Yendem alarmi dayen kan imi ur as-yefki ara azal i leqraya. Maca ndama tettas-d taneggarut. Mḥend yettidir tudert n uydi. Ixeddem aṭas, yettaɣ ciṭuḥ n yidrimen. Yesɛa 40 n yiseggasen, ad t-waliḍ ad as-tiniḍ 80 n yiseggasen i yesɛa. anyir-is yeččur d tiregwa ad as-tiniḍ d amekraz itent-ikerzen. Allen-is nexrent ɣer sdaxel, lqedd-is yekna, arqiq m umesmar, iɣsan-is ttbanen-d ɣef uglim-ines. Asmi yewweḍ tizi n zwaǧ, yettqellib tinna d wara yezdi lmeḥna-s. anda yewweḍ, ɣer tinna yewweḍ ad d-tefk 3 yesteqsiyen

  -Ma teɣriḍ ?

 -Ala

 -Ma txeddmeḍ ?  

 -Ih

 -Ma tettaɣeḍ aṭas ?

 -Ala

 -Ur teɣiriḍ, ur tettaɣeḍ aṭas, yerna t-ḍemɛeḍ ad taɣeḍ yelli. Tenwiḍ ad tidireḍ tayri d waman isemmaḍen, ruḥ ad tt-leɛbeḍ ɣef yiman-ik.

 Alarmi yerwa tid-ak yuran i yufa tameṭṭut icuban ɣur-s. ur teɣri, ur tezyin, ad as-tiniḍ teffeɣ-d srid si ǧahennama. Yesɛa-d ṭeẓẓina n yigerdan yid-s. 

 Mi ifukk lxedma-s, yekreh ad yekcem s axxam acku yal 

 yiwen yettsuɣu :

 -Aɣ-iyi-d aqrab !

 -Awi-yi-d ayefki !

 -Awi-yi-d zzit !

 -Xelles aman akked trisiti !

 Mḥend yezga yettazal deffir texbizt, anda tella ad tt-yeḍfer, nettat treggel fell-as. Yerwa lemrar fell-as, tectaq-as iḍes.  Yal ass yettnekkar send ad yecreq yiṭij, fell-as yedda ḥafi, yeqbel ddel. Yezga yettsuɣ fell-as umɛellem-ines, netta yessussum kan akken ad tt-dum fell-as texbizt-is, acku axeddim ixus, fell-as ur yeǧǧi amkan, yexdm di seḥra i iṭij yesserɣayen, yexdem deg udrar i ugris igezzmen imeẓẓuɣen. Fell-as yexdem acḥal n tɣawsiwin. Yexdem d imaswaten, yessareǧ isebbaḍen, iferreɣ acḥal n tzebbalin, yenɣec acḥal d isekla, iɛebba ayen ẓẓayen, asɣar, lyajur, ssiman… 

 Tagara teǧǧat tezmert, laɛqel-is yexser, yuɣal i teddu dg ubrid yeshetrif, yettcuddu taxbizt s lxiḍ ɣer wammas-is, yezzuɣur-itt, yekkat-itt yeqqar-as :

 -Acḥal-aya ṭafareɣ-kem kemm treggleḍ fell-i, tura tezzi-d nnuba-m d kemm-i ara iyi-d-iḍefren.                            

<p style="text-align: right;">  H.B

  
 Ṭawes d yiwet n tmeγnast tameqrant n d yIdles Amazi&amp;gamma,; ayagi tbeggen-it-id s yinnawen-is imi tenna-d : «iswi-inu di tudert d aḥareb γef yIdles Amaziγ akken ur yettruḥ ara di tatut…» d leqdic-is, imi tella ger imenza i yukan deg usbeddi n ugraw n yimaziγen ( Académie Berbère ) γer tama n Bessaεud Muḥend Aεrab d Sliman Σazem di wiyiḍ nniḍen. Ṭawes tezga tettili taywalt gar-as akk d imeγnasen Imaziγen yecban Dda Lmulud.Tawes d yelli-s n Faḍma AT MENṢUR d Belqasem ΣEMRUC, d wetma-s n umyaru, amedyaz ameqran s tutlayt n tefransist Jean Lmuhub ΣEMRUC, tlul ass n 04 maγres 1913 di Tunes. Tudert-is d tin yuεren aṭas, imi tella di Tunes, syen uγalen-d γer Yiγil Σli, i tikkelt nniḍen uγalen γer Tunes, syen tunag γer Lpari anda i tufa abrid i usenfali n taktiwin-is d ugerruj n tsekla timawit s-d-teğğa yemma-s. Dinna daγen i tesεedda yiwen umsizwer akken ad tekcem γer uγerbaz amagnu aεlayen i d-tewwi, maca γer tagara ur tkemmil ara leqraya-s.Ṭawes d tacennayt tamenzut tafriqit di ṣṣenf n Lopera. D tamyarutt tamenzut n tefriqt ugafa. D tamselγutt n Radyu n Fransa. D tameṭṭut n tsekla tazzayrit s tutlayt n tefransist. Di lawan anda tugti n tlawin deg umaval ur zmirent ara a d-refdent iqerray-nsent, Ṭawes terẓa asalu i yal aḥric n tẓuri . Di tsekla Ṭawes tefka-d aṭas i tutlayt n tefransist imi tura 5 wungalen, tira-ines tebda-tt deg useggas 1935 s ungal mi tsemma «Jacinthe noire» i d-tessuffeγ deg useggas 1947, deg-s temmeslay-d γef yiwet n teqcict yeddren di tmetti ur nelli ara d ayla-s, ur teṣṣaweḍ ara ad taγ tannumi yid-sen d wansayen-nsen. Tezga tettḥulfu i yiman-is d tajenṭaḍ. Tezga tεezzel iman-is γef yemdanen. Ungal wis sin d win d tessuffeγ deg useggas 1960, tsemma-yas «Rue des tambourins»(Abrid ibenduyar) tettmeslay-d deg-s γef twacult taqbaylit yunagen γer Tunes, iεeggalen-is ur wiḍen ad ttun iẓuran ideg d-frurin, deg wungal-agi tbeggen-d amek tettwaḥqer twacult-nni imi tufrar-d nnig-sen merra, γef waya zgan qqimen d iberraniyen i lebda γas ddren acḥal d aseggas dinna. Ungal nniḍen Aεeqqa yessawalen «Le grain magique» ideg d-tessuqel akk timucuha i s-tesselmed yemma-s, d tid mazal hekkunt-t ar ass-a di temtti taqbaylit, tessuffeγ-it-id deg useggas 1966. Adlis iwumi tsemma amesri n usugen «Amant imaginaire» i d-yeffγen deg useggas 1975, deg-s temmeslay-d γef yiwet n teqcict i zewğen maca teεceq deg yiwen umyaru, tagara, tegra-d di ndama . Deg useggas 1972, Ṭawes tessewjed yiwen udlis iwumi tsemma Tawḥidt a yemma «Solitude ma Mère», maca ur t-id-tessuffeγ ara acku tra ad tbeddel kra di talγa-s, adlis-agi tebḍa-t γef 9 yeḥricen, yal aḥric tefka-yas isem n wemdan, deg useggas 1995 suffγen-t-id wedlis-agi γer tezrigin Maspéro . deg wayen akka yakk tura, a nwali d akken γas tettidir berra i wakal n lejdud-is maca ul-is, tamuγli-s zgan welhen γer iẓuran d wakal ideg d-tefruri. Γer tama n tira, Ṭawes tcennu icewwiqen s tmaziγt i d-telqeḍ sγur yemma-s, i s-yuγalen d tamkerḍit n tsekla di tgemmi taqbaylit. Yefka-yas Rebbi inzizen n taγect iğehden, rnu udem swayes tcennu, d udem ameγrad. Di lawan ideg tella di Abrid ibenduyarFransa yečča-tt lxq γef tmurt-is tqubel ugur-agi s ccna, deg useggas 1937 i tebda txeddem timeγriwin. Deg useggas 1939 sawlen-as-d di tmurt n Lmaruk anda i tuka deg uswir n ccna n Fes anda i d-tḥella taggazt swayes ara tnadi deg wayen d-yegran s tmaziγt di lfolklore Ibirique.Aḍebsi-yis amenzu tessekles-it deg useggas 1966, d win mi tsemma Ccna Amaziγ n Tmurt n Leqbayel, s yes-s i tewwi arraz ameqran n uḍebsi. Deg useggas-nni yakan aselway n tmurt n sinigal (Sénégal) Léopold Sedar Senghord yenced-itt akken ad tiki deg tfaska n tẓuri iberkanen di tmaneγt n Dakar. Deg useggas 1967 tessuffeγ-d aḍebsi-ines wis sin iwumi tsemma Cnawi ikalan, tikrebba d cḍaḥ uγrusen Imaziγen «Chants de processions, méditations et danses sacrées berbères».Deg tfaska tadelsant Panafrica d-yeḍran di tmaneγt n Lzzayer, Ṭawes ur-d-tettwanced ara, adabu n Bumdyan iγunza idles Amaziγ. Ayagi iḥuza-tt aṭas imiren i d-tenna : «Isγunen-nne&amp;gamma,; isefra, timucuha, cnawi-nneγ banen-d, ufraren-d deg tmura n umaḍal merra i wacu-ten iṣuḍaf-nwen d yinnawen-nwen ? «Nos bijoux sont exposés, nos poèmes, contes et chansons sont répertoriés partout ailleurs à l’étranger, à quoi serviront alors vos lois et vos discours ?».Deg useggas 1970 tecna d Venis di tmurt n Ṭelyan, di lawan-nni daγen i texdem yiwen usarag di Lmuḥamadya di tmurt n Lmaruk. Adebsi-ines wis kraḍ d Cnawi n Laṭlas i d-yeffγen deg useggas 1971. Aseggas kan mbaεd terna tessuffeγ-d wayeḍ iwumi tsemma Cnawi n Spenyul arkayik n Alberka «chants Espaniols archaiques de la Alberca». Deg useggas 1974 terna tessuffeγ-d adebsi wis 4 iwumi tsemma «Incantations, méditations et danses sacrées berbères». Aḍebsi-ines aneggaru d win wumi tsemma Cnawi n tmaziγt n tessirt d dduḥ «Chants berbères de la meule et du berceau», i d-tettsuffeγ deg useggas 1975. Ṭawes texdem tidwilin di Radyu, deg useggas 1937 γer 1940 tessewjed-d tidwilin tidelsanin di radyu n Tunes. Deg useggas 1944 γer 1945 di radyu n tmurt n Lzzayer i teṭṭef tadwil γef yedles.Nettat d Gma-s Lmuhub ttwanecden deg useggas 1952 sγur Jean Giono γer radyu n Fransa, anda i sen-yexdem tadiwennit, 5 iseggasen kan γer zdat, rradyu n Fransa tessawel-as-d, texdem tadwilt s teqbaylit γef yedles imawi d tsekla n tefriqt ugafa di 1957 γer 1963 i tessewjad yal ddurt. Ṭawes tezweğ deg useggas 1940 d yiwen unaẓur n teklut Aspenyuli mi qqaren André Bourdil, tedder di Spenyul 2 iseggasen, di lawan-nni i d-tesεa taqcict mi tsemma Laurence, syen uγalen γer tmurt n Fransa anda i tkemmel tudert-is alarmi d ass n 02 yebrir 1976 i tt-tewwi tmettant . 

<p style="text-align: right;">  Islam Bessaci 

  
 Isebtar n tmaziɣt n La Dépêche de Kabylie rran irebbi i temzizelt ara d-ifernen “reportage” i iwenɛen ɣef tuddar n tmurt n leqbayel. Isem n temzizelt-a neww-it-d seg tmedayazt n Lunis Ait Menguellet: D izurar ɣef idurar.

 Ihi, win d tin yebɣan ad kkIn ad aɣ-d-aznen ar : <a class="__cf_email__" data-cfemail="afcbcbc4dbcec2ced5c6c8c7dbefd6cec7c0c081c9dd" href="/cdn-cgi/l/email-protection">[email protected]</a>

  Neɣ ad aɣ-d-siwlen ar :  

   – 026 94 39 06 

  – 0550 42 29 86 

  
 Seg 7 almi d 18 n wayyur-a n unbir , mlalent deg Merrakec, tamurt n Merruk, ugar n 195 n tmura i lmend n temlilit tagraɣlant ɣef lḥamu n umaḍal, neɣ La COP22.Imḍebbren isertanen, msegrawen-d i ṭṭabla n umciwer akken ad walin d acu i ilaqen ad t-xedmen ass-a akken ad tenɣes, xersum d anɣas, temḍerrit i yesseqdac umdan ɣef ugama, ladɣa s lgaz yettḍurrun, n uksid n karbun. Dɣa, imi seg temlilit n yilindi n Paris, aṭas i llan urǧan abeddel i ubaɣur n twennaḍt, ladɣa sɣur timura i yettḍurrun s tiyita tageɛmirt tagnawt, am Marikan, Tacint, d Thendiwt. Aseggas-a, fkan-as merra azwel i temlilit-a n Merruk zun d tin n ‘’tigawt’’. Yettusemma imtawayen akk i d-yeffɣen i lfayda n ugama, ad ttwasmersen s lebɣi asertan, war tuɣalin ɣer deffir. Ula d Tasbeddit n Nikula Hilu i Ugama d Umdan, tezga tessawal-d, send timlilit-a, ɣef wazal n unejmuɛ-a n Merrakec ɣef ubeddel i yimal (sdat) yelhan.

<p style="text-align: right;"> Mhenni Khalifi 

<div> 
  
 Iwakken ad ddun deg ubrid I d-nejren yakan ɣef uḥareb n tikreḍt s wudmawen-is yemgaraden, iɣallen n laman n Lhachimia ssawḍen deg yimalas yezrin ad gen talast I yiwet n terbaɛt yetjaren s lehyuf. Tlata n yimdanen I yettutahmen deg taluft llan teddun deg yiwet n tkerrust mi akken I d-yewweḍ lexbar-nsen s wacu I ixeddmen d wayen yellan yid-sen. Dɣa d tagnit I yiɣallen n laman I asen-yendin yiwet n tqerract ideg d-ɣlin. Di tazwara yella-d unadi n lekwaɣeḍ, mi ɛeddan s anadi n tkerrust, ufan 08 n yigramen n lehyuf d 80 n tkinatin n ṣṣenf “Rivotril” yessufuɣen amdan seg leɛqel-is. Din kan dɣa I ten-id-ssawḍen s anda ara ten-steqsin, imir sɛeddan akaram-nsen ɣer uxxam n ccreɛ. Mi wwḍen ɣer yimwekkel n ddula, igzem-itt deg rray iwakken ad yerr yiwen s leɛḍil ɣer lḥebs am waken I iserreḥ I sin nniḍen.

<p style="text-align: right;"> Smail. M 

  
 Taddart n Ikhelouiène d yiwet seg 23 n tuddar n tɣiwant n Ait Aissa Mimoun, i d-yezgan deg ugafa n tɣiwant-agi u deg ugafa n lwilaya n Tizi Uzzu, tebԑed ɣef temdint-a azal n 15 km. Taddart-agi, mazal ar ass-a n wussan tettidir iseggasen-agi ineggura lexsas d ameqqran, deg yiḥricen d yisenfaren yemgarden n tudert tatrart gar-asen: ttawil n Internet, lgaz n temdint, yir liḥala n yibrdan, asezdeg n twennaḍt, imḍiqen i yilmeẓyen, d uɣbel n waman…

 Ssuturen imezdaɣ n taddart-agi n Ikhelouiène deg yimḍebren teεna temsalt, ama d wid n usqamu aɣerfan (APC) n Ait Aissa Mimoun ama d wid n lwilaya n Tizi Uzzu, i wakken ad d-rren lwelha-nsen ɣer yimezdaɣ n taddart-agi yenḥafen aṭas si yal tama. Menbeεd mi ttidiren akka tura deg tegnatin qessihen. Alaḥsab n yimezdaɣ-is, nnan-d d akken taddart-agi si zik tettwaεzel, yerna mazal ar tura tettwaεzel; acku ulac tadrimt yettwaxesen i yisenfaren n unegmu i lfayda n taddart-agi ara yessifsusen taεkumt ɣef tudert-nsen.. Ma d iɣeblan i d-ttmagaren yal ass, ad naf deg tazwara aɣbel n waman n tisit, imi ufan-d iman-nsen ttnadin ɣef tiqit n waman anida ara tt-id-awin. Acku ttɣaman 15 neɣ 20 n wussan i wakken ad d-uɣalen waman yiwen ubrid, d ayen iten-yeğğan ad d-aɣen tisitirin n waman. Anect-a, yegla-d s uɣlaq n tkebbanit n Lezzayer i Waman (ADE) n tama n Wagennun i wazal n ddurt sɣur imezdaɣ n taddart-agi deg ussan iεeddan. Ugur wis sin, d Internet, mazal ur yefri ara. Ma yebɣa yiwen ad yazen neɣ ad d-yawi kra seg Internet, ilaq fell-as ad yerzu arma d tamdint n Tizi Uzzu. Ay-agi, yebɣa ad d-yini d akken ilaq ad ilḥu 15 km, neɣ yezmer lḥal ad isruḥ yiwen wass, ɣef liğal n ssaεa. Maca lukan i d-tewwiḍ s ixxamen tili mačči akka. Cetkayen, daɣen, ɣef uεeṭṭel n uṣiweḍ n lgaz n temdint s ixxamen-nsen,; imi ṛwan lḥif ladɣa deg tesmhuyt n tegrest, neɣ deg ussan n ccetwa, imi acḥal n tikkal i leḥḥun d likumiṭer i wakken ad d-awin taqqerԑat n lgaz, uɣur ara sewwen neɣ uɣur ara seḥmun. D ayen i ten-yeğğan ad d-gren tiɣri yerna ad ssuturen deg wid teԑna temsalt gar-asen imeḍberen n tɣiwant Ayt Σissa Mimun, d Tanmehla n Imuhal Izuyaz (Direction des Travaux public), i wakken ad yefru wugura-a deg wussan i d-iteddun. Aɣbel wis ukuẓ, d win n yiberdan; imi aṭas n yiberdan yellan deg taddart-agi, ha-ten-an deg yir liḥala, yecban abrid ameqqran yeqqnen gar-as d Laԑzib n Ugni n Σmer, rnu ɣur-s abrid yellan daxel n taddart.

 Aḥric n tedwest d ṣṣeḥa (la santé) d win yenxesen ugar n yiḥricenn-niḍen imi axxam n tujjya Muḥamed Saεil n Tala Illillan, ur yesԑi ara aṭas n ttawilat n udawi, yerna ur yesԑi ara takkerust n tujjya (ambulance) ara yettawin imuḍan. Yerna ula netta iḥuza-t uɣbel-nni n waman, imi ur yesεi ara tisitirin ideg ara yejmeε aman, aṭas n tikkal i yettɣama mebla aman.

 D annect-agi akk n yiɣeblan i yerran tudert n twaculin n taddart n Ikhelouiène, ttidirent deg lḥif d lmeḥna, ɣef waya ssuturent deg yimḍebren ad d-lhin deg wuguren iceɣben allaɣ-nsen, u ad d-afen tifrat i yiɣeblan s tazzla.

<p style="text-align: right;"> Adaoun Abdelghani 

  
 I lmend n umulli wis 50 segmi yebda ccna, Lounis Ait Menguellet yella-d d inebgi n Tubiret ass n lğemɛa yezrin deg uxxam n yidles Ali Zamoum.

 Am wakken i yetturaju, tazeqqa n uxxam-a ur tessaweḍ ara ad tawi imdanen akk i d-yusan iwakken ad walin amedyaz-nsen. γef lehsab n wayen i nwala, ayen i yeqqimen deg berra yugar ayen i ikecmen, imi azal n 1200 n yimdanen kan iwumi i d-isah umkan. Uqbel akka ad d-yali, d lwali n Tubiret Mass Mouloud CHERIFI, i d-ilehqen d amezwaru anda i d-ddan yid-s watas n yimdebbren n twilayt. Ur iɛettel ara Lounis iwakken ad d-yejbu ula d netta anda i t-mmugren yimezdaγ n Tubiret s ufus d teγratin. Am wakken i yesfulef wigad-is, yebda s kra n tezlatin yeccuren d anamek, tid yecban « d aya i nesɛa d ayla-nneγ sani i tebγan ad nruh » neγ ahat d aγrib ur zeggreγ lebḥur. Meɛna s ya γer da, ad yezzi agambar-is γer tid yessuzunen ulawen, tizlatin i s-yebda amecwar-is. Sliγ i utaksi, Djamila, telteyyam di leɛmer-iw, ğğant ahat tuget n yimnezhen deg lebhat, imi d wid i d-yeddren yes-sent. Lounis, ur yezmir ad iqabel wigad-is mebla ma yuzen-asen-d kra terzeft lqayen, mi akken i d-yewwi tizlit-nni γef tmettut, dγa ifures tagnit mi akken taqaɛet imerra tettuγu : « Imaziγen, Imaziγen » iwakken ad d-yini : « Timaziγin, timaziγin » iwakken daγ ad yawed γer tinna akken iγef yuzzel atas wawal, « a lmusiw ». Ait Menguellet, yerra seg tama-s tajmilt tameqqrant i wid id-yellan deffir n uheggi n tmeγra-agi anda i d-yenna : « Ad rreγ tajmilt i unemhal n yidles n Tubiret, mebla ma ttuγ tanemhalt n uxxam Ali Zamoum, Massa Saliha CHERBI i n-yusan γur-i γer Tizi Wezzu iwakken ad iyi-d-tenced γer da γer Tubiret. » Dγa ikemmel deg wawal-is srid i lwali, mi as-yenna : « ferheγ atas imi d-ufiγ yiwen n yimdebber d ilemzi ! ». γer taggara n tmeγra yeddan almi yebda wass, Mouloud CHERIFI d uselway aγerfan n twilayt selsen abernus i Lounis iwakken ad as-rren tajmilt imi i d-yerra i tiγri n tmehla n yidles ladγa deg lawan-a n waggur n Remdan.

  M. Smail 

  
 Am wakken texdem iseggasen yezrin mi ten-tebda, mazal taɣiwant n Ayt Smaɛel tettsemmid ula d aseggas-a iqeddicen-is yerzan areqqeɛ n yiberdan yettwaɣen. Mbeɛd mi tefra yakan deg wayyuren iɛeddan aseggem n kra n yiberdan-nni, gar-asen wid n At Tɛisiwt yeqqnen ɣer Tɛinsert, Tigratin, Tala n Tewrirt, Burafaɛ, Bumeǧber&amp;hellip,; atg, tuɣal-d ussan-a ineggura ad telhu d widak i d-yeqqimen am Magaẓ, Leɛnaser, Talaɛṭa d wiyeḍ. Seld asuter n yimezdaɣ n taddart deg yimdebbren n tɣawant-nsen, d rray n lebɣi imezdi n yineggura-a, akked leɛtab n yixeddamen i yettarran aɛdaz deg tesga, ttilin di ttiɛad yal mara ttwasran, lecɣal n useggem n yiberdan n temnaḍt n Ayt Smaɛel simmal ttenqasen. Neɣ nezmer ad d-nini simmal tettifsus teɛkemt-nsen, teddun ad kfun merra yid-sen. Imi ɣef wawal n uselway n tɣiwant mass Sadeq Rebbaɛi yir iberdan qqelen-d qrib merra d lɛali-ten, ḥaca mazal amur amecṭuḥ maḍi i yettraǧun nnuba-nsen, am win n Tecruft yettawin ɣer Kefrida, akken ad yili uqeddic d ummid war lexsas. Asenfar-a yuɣ lḥal d win yeskecmen tumert deg yimezdaɣ n taddart n Ayt Smaɛel. Imi nnig ucebbeḥ n temnaḍt s yiberdan imaynuten, ula d ttawilat n tikli d nnqel n wayen iweɛren, seg d ɣer sdat tnezduɣin, neɣ seg d ɣer daxel yixxamen, uɣalen sehlen. Ma nefka-d amedya, ad d-nebder abrid yettawin ɣer Tala n Uregrag, i niqal yeččur d iẓra i yessewɛiren tiddi ama i umdan neɣ i tkerrust. Maca taggara-a yettwakkes wugur i waṭas n lɣaci i irezzun ɣer ɣur-s, ladɣa deg unebdu, mi d-yuɣal ubrid-nni am tmeḥḥart i yemmug.

  Kaisa Khalifi 

  
 Yennayer d awal yebḍa ɣef sin yen : d yiwen neɣ amezwaru , d ayer :d aggur, anamek –is amezwaru n useggas .Yennayer d tiwwura n useggas llan wid i as-yeqqaren ixef n useggas d ansay tesfugul Tefriqt n ugafa d acu asfugel-is yal tamnaḍt amek i tesfugul , ttqabalen-t s tumert acku ansay-agi n yimaziɣen d asmekti n ugellid Cacnaq asmi yeɣḍel imnamaren-is , deg-s ttmektayen-t-id akken ur tettun ansi d-frurin yimaziɣen . Ass n yennayer iɣelli-d ass n 12 deg ( janvier ) , sewwayen tagella swayes ttwasnen leqbayel seksu , zellun iyuzaḍ qqaren s yidim ad yeffeɣ lhem,sewwayen berkukes ,acebbaḍ , aheddur, tiɣrifin, d waṭas n tẓidanin, d ass anida d-ttemlilin i eggalen n twacult ɣer yiwet ṭerbut , ma llan wid iɣaben ad d-seddun tijeɣlin-nsen deg tbaqit d azamul n tdukkli d tegmat , Yella wanida tteṭṭilen i warrac imecṭah acku agrud am useklu mi tferseḍ ad yexlef , ma d tullas timecṭaḥ tturarent s t elğetin tislit n unẓar ; ad naf daɣen ɣer yicawiyin ass-nni n yennayer ad d-ferḍen lkanun ad arren inyen amaynut d azamul n tugti n lɣella, anamek –is ad terbeḥ tfellaḥt ad sewwen ɣef yinyen-nni tagella yifen tin i eddan.tella daɣen yiwet n tsirit (legende) n yennayen ttalsen-d belli ass aneggaru n yennayer teksa yiwet temɣart taɣaḍt-is tenna-as : «teẓk a emmi yennayer teffɣeḍ ur texdimeḍ acemma !!» , yennayer amek yexdem akken ad d-yerr ttar-is ,iruḥ ɣer furar yenna-as : «ttxil-k a emmi furar , rḍel-iyi yiwwas d nhar ad d-rreɣ ttar n be za m l» furar yerḍel yiwen wass i yennayer dɣa ter tebreq ,tagnawt tenhewal , adfel d sixṭṭa dɣa tamɣart d taɣaḍt-is mmutent ɣef waya ass aneggaru n yennayen qqaren-as amerḍil ( l’emprunté),qqaren-d daɣen mi ara yekcem yennayer keččmen wussan n tafat teffɣen wussan n ṭṭlam.Yennayer lbenna-s zik ilaq ur nettağğa ara ansay-agi , ad naf deg Tizi wezzu mazal ṭṭfen deg-s sfugulent ama deg uxxam n yidles n Lmulud At M emmer d tameɣra tameqqrant, ad naf daɣen deg kra n yiɣerbazen ttawin-d yinelmaden tigelliwin yemgaraden d-sewwent tyemmatin –nsen , xeddmen timsikent n yisenfaren uran , ttlusunt tullas tiqendyar n leqbayel, iseggasen i eddan xeddmen akagi deg uɣerbaz n L erbi Mezzani n wat yanni, aseggas-a ad xedmen akka deg uɣerbaz n Tact n Rğawna deg Tizi wezzu,ɣer taggara ad nini aseggas ameggaz 2966 i yimuḍan yellan deg sbiṭarat, i yime der, i twacult tanaẓurt, iwumi ɣlint tgejda , i yimaziɣen ur nettu ara leṣel-nsen.

<p style="text-align: right;">  Zakia Ben yahia  

  
 Ɛeddan wussan, iṛuḥ urgaz-nni ittnadi tameṭṭut ad isbedd axxam. A tin uɣur yewwet ad tt-yaɣ, imawlen ad agin imi d aderɣal. Tesla yelli-s n yiwen n umerkanti tenna-as i baba-s ma di tiṭ-ik ad zewǧeɣ, nekk efk-iyi kan i leflani a-ta-n ittnadi tameṭṭut. Yenna-as baba-s : ‘’Awwah a yelli ! Amek ara kem-fkeɣ i uderɣal ! Wagi d lmuḥal a yelli. Ad ɛemdeɣ ad tesxesreḍ iman-im ɣef uderɣal’’. terra-as: Awal d win i wumi teslid, ma di ṭit-ik ad zewǧeɣ efk-iyi kan i wagi. Baba-s n teqcict-nni issawel i urgaz-nni ittnadin tameṭṭut, yenna-as a-tt-an yelli ma tebɣiḍ-tt ur ak-tt-tekkseɣ ara. Argaz-nni yuɣ yelli-s n umerkanti-nni. Cwit n lweqt mbaɛd, inna-as urgaz-nni i tmeṭṭut-is : ‘’a tameṭṭut ad d-nawi kan acrik ad aɣ-iɛawen di lecɣel. Tenna-as: ‘’awwah ay argaz ! Ayen, zaden fell-ak aɛni isurdiyen ! Ur neḥwaǧ ara acrik. Nekk ferẓeɣ kečč tzemreḍ ad telḥuḍ. Ma yella kra n cɣel neɣ n lqeḍyan i nesɛa, ad neddukkel akken ad t-id-nexdem. Ur nessexsar ara idrimen deg wayen i nezmer ad nexdem nekni’’. Argaz ifraḥ s tririt n tmeṭṭut. Tettaṭṭaf-as afus teffɣen akken, xedmen-d cɣel-nsen. Tameddit mi ara d-iḥder ad ṭsen tettbexxir-as, tdeɛɛu Ṛebbi ad as-id-yefk tazmert d ssbeṛ u laɛqel. Argaz itebɛa-tt alammi yufa-tt d tameṭṭut itturebban, d yelli-s n tfamilt. Assen qqimen di lḥara seḥmuyen i yiṭij inṭaq ɣer-s inna-as : ‘’A tameṭṭut waqila ttwaliɣ-kem ! Telsiḍ taqendurt tazeggaɣt, teṭṭefeḍ gar yifassen-im aqerdac. Tameṭṭut ur t-tumin ara terfed, twehha-as afus-is, tesbedd sin n yiḍuden tenna-as : ‘’ay argaz acḥal da ! yerra-as-d: ‘’sin’’ Tameṭṭut tekker tesserreḥ i teɣratin, tessiɣrit, tesslewliw alammi d-iččur uxxam d tilawin. Iwweḍ lexber imawlen n teqcict-nni, ruḥen-d wwin-d yid-sen izgaren, gan tameɣra n ssebɛa n wussan d ssebɛa n lyali.

<p style="text-align: right;"> Ramdane Lasheb 

  
 Asmi ara yettxellis umdan leɣrama ɣef wawal i d-yeqqar, ass-nni ahat ad yessiwzel iles-ines, ad yissin azal n tsusmi akked yinzi d-yeqqaren : « Awal d lfeṭṭa, tasusmi d uraɣ ».  Akken i as-yenna yiwen n umusnaw :« Awi ufan amdan ad yesɛu amegreḍ d aɣezfan am win n ulɣem ». Dɣa akka, ur d iberru ara i wawal alamma yemeḥes-it, i meyyez-it, i wezzen-it. Ad ixemmem sedis iberdan akken ahat ad d-yeffeɣ wawal deg yimi-s yecbeḥ, yesɛa anamek, yesɛa azal. Ad d-yeffeɣ yiff tasusmi, yiff uraɣ.  Yiwen yinzi yeqqar : « Awal ma ɣezzif yeffra, ma wezzil ad d-yawi ( ad d-yarew ) kra ». Ma d yiwen n umusnaw yeǧǧa-d awal, yenna : « Igenni wis sin ahat yesɛa tilas maca tiwaɣiyin n umdan ur sɛint ara tilas ».          <span style="white-space: pre;"> </span>

<p style="text-align: right;"><span style="white-space: pre;"> </span>   B.H          

 Tteswira-a tedda de uzeṭṭa n facebook. Win tt-yezan i yimeddukal-is isemma-as : “tudert d laxart”

  
 Acḥal aya keč tettrajuḍ ad tqefleḍ xemsa n yiseggasen. Tḥareḍ, ad d-yaweḍ wass-nni. Teqareḍ-d : ”ad uɣal d argaz !”. Atan ihi, lexmis-a yezrin gerzen-ak tameɣra deg lakul ɣer “Tata madame”. Ass-nni d tafsut, am tefsut-nni ssaramen “les adultes-nni”. Ass-ni d tafsut yIfsan, d tin ar d-snulfuḍ keč, Salas d yimecṭaḥ-agi “d-meqqin” di tudrin. Salas, yemma-k, baba-k, tiyayatin-ik, leɛmum-ik, xwal-ik … qqaren-ak : “amulli ameggaz, tafsut-ik ar sdat !!” 

  
 Axxam n lbusṭa n tγiwant n Wizgan d win i yettidiren deg acḥal n yiseggasen-aya uggur meqqren, sebba n waman n uggefur id-ikečmen s waṭas di sqef-is, xarṣum deg tallit-agi n wedfel. D ayen i yeğğan axxam n lbusṭa yettwaγlaq ddurt(agi, imi ixeddamen ur zmiren-ara ad-xedmen di tegnatin-nni. Γef aya anemhal n « Algérie Télécom » n lwilaya n Tizi-Wezzu mass Yaḥyaoui, yerza-d γer tγiwant n Wizgan, anda id-isefqed γef waγbel-agi i yettidir wrxxam n lbusṭa n tγiwant n Wizgan deg acḥal iseggasen-aya, syen yemlal akked uselway n tγiwant-agi mass Mourad Bessaha, anda isqardcen aγbel-agi s telqay, anda itt-gezmen di rray d akken axxam n lbusta n tγiwant n Wizgan ad-yettwaγlaq almi yella-d uṣeggem-ines, u srabes n lbusṭa uγalen s lxedma s axxam n yedles Ferrat Remdan di laεḍil ad-kfun lexedma d useggem n sqef n lbusṭa-agi deg ussan id-iteddun, imi yuγ lḥal lxedma n usenfar-agi d win i yebdan s lxedma deg ussan yzrin. Γef tagara, imezdaγ n 04 n tγiwanin tesεa dayra n Wizgan, ger-asent Wizgan, At-Zikki, Illulen n umalu akked At-Yeğğar id-itteqsaden yal ass axxam-agi n lbusṭa, sarmen akken ad-γiwlen s lxedma d ureqqaε-is, i tifrat n wugguren d usenqes n taεkkemt fell-asen. 

<p style="text-align: right;"> Islam Bessac

  Aggni Filkan iεzel-itt Wedfel 

 Adfel id-yeγlin s tuget di ddurt-agi yezrin, d win id-yeglan s deqs n wugguren akked iγeblan, sebba n wargal n waṭas n yibardan n tudrin xarṣum tid id-yezgan γef yidurar εlayen n tmurt n lqbayel d tγaltin iεeddan 600 lmitrat. D yiwen n waγbel meqqren iwmi sḥasfen imzdaγ n taddert n Wegni Ifilkan di tγiwant n At-Zikki, imi imḍebren n tγiwant-agi ṣawḍen ldin merra ibardan n tudrin ala taddert-agi n Wegni Ifilkan, id-yezgan γef laεli n nnig 1400 lmitrat iwmi ur-ldin-ara abrid. Di tirza-nneγ γer temnaḍt At-Zikki, nemlal akked yimezdaγ n taddert Aggni Filkan id-yussan γer wexxam n tγiwant-nsen γef uḍar lḥan-d azal n 07 ikilumitren, ruḥend meẓẓi meqqar begnen-d lγiḍ-nsen s zdat n miḥyaf-agi xedmen yemḍebren n tγiwant n At-Zikki fell-asen. Mass BACHA Mohand Larbi i yettmeslayen s yisem n taddert n Weggni Ifilkan, yenna d akken aselway n tγiwant i yuggin s yimmad-is i unehar n tmacint i teksen adfel, tulya n webrid n taddert n weggni ifilkan annect-a yennat-id s zdat imazda&amp;gamma,; dayen i yernan zzit i tmes, imi lεula tekkfa. Syen nemlal akked uselway n tγiwant n At-Zikkii mass Buεlam Musawi, yenna « …Nekkukra ineldi abrid n taddert Aggni Ifilkan, imi abrid yuεar aṭas i uεeddi, imi adfel yewwet azal n lmitra d wezgen, u yezmer ad-teḥṣel tmacint…. » Maca imezdaγ n taddert Aggni Ifilkan wekkden-aγ-d d akken yella-d tulya n webrid n taddert-nsen s tmacint-agi deg seggasen yezrin mebla kra n ukkukru. Dγa sḥasfen aṭas γef miḥyaf yellan, d ccḥani yellan mgal taddert-agi. 

<p style="text-align: right;"> I.B

  
 Ass-nni n sed 05 deg unbir 2016, tella-d yiwet n temlilit i usileɣ n yiselmaden n yiɣerbazen ilemmasen n tɣiwant n Tizi Uzzu. Tannant-agi, teḍra deg uɣerbaz n Watmaten Oukal deg taddart n Azib Ahmed. Asentel n tannant, yeɛna tarrayt n uselmed s ttawil usenfar (La pédagogie de projet). Tella-d temlilit s lmendad n umaswaḍ n yiselmaden-agi, Mass Abdellah Arkoub akked sin-nniḍen n yimselɣen, Mass Bekhti Ali d Mass Hocine Moula. Ahil n wass, yebḍa d iḥricen. Yebda ɣef tesɛa n ssbeḥ, yekfa ɣef tlata n tmeddit. Deg wawal n tazwara, yemmeslay-d Mass ARKOUB ɣef usedwel n usenfar (la pédagogie de projet) akked iswi n temlilit. Ma d Mass BAKHTI, yesmekta-d amecwar n usileɣ-nsen deg useggas n 2007 netta d Mass MOULA anda i d-yenna d akken mačči d ayen isehlen akken ad truḥeḍ srid ɣer unnar. Yal wa, melmi i yezmer ad yessexdem tarrayt-a. Yesmekta-d, diɣ, d Mass MOULA i d amezwaru i iruḥen srid s annar s tebɣest. Ayagi i yeğğan Mass BEKHTI ad t-yeḍfer ula d netta akken ad yessileɣ iselmaden n tmaziɣt. Ɣef wakken i d-yesmekta, almi i iɛedda useggas segmi yebda Mass MOULA i yebda netta. Syin, walan yimunan sin n yisenfaren i xedmen yinelmaden n Mass Moula deg uɣerbaz n Tala Athmane, yiwen xedmen-t-id ɣef waman ; amek i d-ttawin aṭṭanen. Ufan-d belli d yir aman i yettruḥun srid ɣer wasif u yis-s i tessen yifellaḥen tibḥirin–nsen, mi ččan izegza d yigumma–nni yimdanen, ad helken. Segmi walan yimezdaɣ tugniwin–nni, rran aḍar wid-nni yessamasen. Ma d asenfar wis sin, wwin-t-id ɣef tmeṭṭut taqbaylit d lḥif i tesɛedda. Ruḥen yinelmaden–agi ɣer yiwet n tmeṭṭut iwumi qqaren OUARDIA. Terra-d ɣef yisestanen–nsen, tefka-asen-d isallen ɣef ccɣel i xeddment, ama deg uxxam ama di lexla : ad sewwent ; ad sirdent ; ad neqcent : ad leqḍent azemmur ; ad zḍent nneɛma s tessirt n leqbayel ; ad rebbint, ɣas akken ‘’ɣer urgaz-is d tiyita, ɣer temɣart d tiẓẓift, ɣer tmetti d tamḥeqranit’’. Taggara, tesbuɣer-asen-d. Ɣas akken d inelmaden n uɣerbaz alemmas n uswir amezwaru d wis sin neɣ wis kraḍ d ukkuẓ, maca sawḍen ad d-xedmen isenfaren-agi s tugniwin, s tira, s usteqsi. Mi yekfa usenɛet n sin n yisenfaren-agi, sgunfan iselmaden ciṭ, ččan imekli lwaḥid , ddukklen am wakken ara teddukkel tasa d way turew. Uɣalen ad kemmlen askasi ɣef yisenfaren n yiselmaden, dɣa, yefka-asen Mass ARKOUB tagnit ad ferqen d igrawen am yinelmaden. Yal tarbaɛt temsefham ɣef usumer n tikta. Taggara, yal agraw yefren asenfar ara yexdem. Llan wid yextaren, ammud n tmucuha (tugnisin), llan wid yextaren lehyuf, asewwi akked useḥbiber ɣef uɣerbaz. Ɣer taggara, ṭṭfen-d tugna akken ad teqqim deg ccfawat. Iselmaden, ferḥen imi amaṣwaḍ-nsen, yefka-asen lxetyar, yerna yettkel fell-asen, yal tikkelt yisebɣas-iten. Ttiɛad-nniḍen n usileɣ, ad d-yili ass n arim 7 deg unbir 2016 deg uɣerbaz n Azib Ahmed 2. S wanect-a i ttilin yinelmaden n Tizi Uzzu d imezwura yal aseggas, imi ula d iselmaden-nsen, ttilin deffir rbeḥ-nsen, abaɛda iselmaden n tmaziɣt. ‘’Ɣef wakken i aɣ-d-iban usenfar deg uselmed, d akken d ttawil i uselmed mačči d iswi kan. S ttawil usenfar, anelmad ad yeɛreḍ ad inadi ɣef tmussniwin ara yessqdec i wakken ad ireṣṣi yis-sent tizemmar-is. Yettnadi ad yerr timussniwin d tizemmar, amčči am wakken uɣen tannumi yinelmaden d leḥfaḍa i ḥefḍen timussniwin mebla asexdem-nsent, syin ad tent-rren deg ukayaḍ akken kan, am wakken d lamana i asen-yefka uselmad-nsen, rran-tt-id akken tella.’’, i aɣ-d-yenna yiwen uselmad i iḥedren i temlilit. Ad d-nesmekti belli d tarrayt-agi i textar tneɣlaft n usegmi i uselmed deg tmurt. Afud igerrzen i yiselmaden akked wid i d-yellan deg lmendad-nsen.

<p style="text-align: right;"> Zakia Ben Yahia 

<div> 
  
 Ass-a i d ass aɣelnaw n yimeɛḍar. Ilmend-is, ddeqs n tdukkliwin tilsawiyin neɣ tinmettiyin, i d-iheggan ahilen s wazal-nsen, grawlen ɣer tecriḥt-a i yuḍnen n tmetti, ussan-a n usteɛfu n sem ed sed. Gar tdukkliwin-a ihi, tella Tdukkla Tinmettit i Yimeɛḍar ed Yimuḍan Idumen n tɣiwant « Tiɣri » n Ayt Smaɛel, akked Tdukkla taɣelnawt “Asirem Guraya“ n Bgayet. Ma nemmeslay-d ɣef tmezwarut i d-iheggan aqeddic d amerkanṭi deg uxxam n yilemẓiyen n Ayt Smaɛel, ideg d-yella usiwel n tmacahut i yigerdan sɣur unalas Fares Idir, tanezzut s ubuddu n wungal Asdawan ed uḍebsi Tifrat n Mhenni Xalifi, afraq n kra n dduzan i yimeɛḍar am tɛekkazin ed tceryulin, tagnit n yisefra, rnu ɣer waya, amsizwer n usuneɣ (dessin) ɣef usentel n umeɛḍur ed twennaḍt-is. ɣer tmeddit, yella-d usarag sɣur uselway n tdukkla Tiɣri, mass Smaɛil Ɛebdun, ɣef wayen ilaqen i umeɛḍur, ed wayen mu itessra. Send ad ttunefken warrazen i yiqcicen i d-yewwin tizmilin n lɛali. Ma yella d Asirem Guraya, deg uqerruy-is mass Ɛmer Rabḥi, ɣas deg yiḥricen nniḍen i tqeddec ugar, wanag tezzi-d ssebt-a yezrin ɣer umeɛḍur, mi tga tiwizi akked tdukkla Awrir n Usalu n At Ǧlil, akken ad smersen ahil-nsen. Gar wayen i gant, tella-d tirzi lwaḥi ed yimeɛḍar ɣer kra n yimeḍqan, asenɛet n temzikknin, amsizwer n usuneɣ i warrac n taddart-nni, tuẓut n yisekla akked yimeɛḍar, yiwet n tsaragt s uzwel n « Tigzi n tiɛudert i yibeddi yelhan ». Rnu ɣer-s, tikci n warrazen ɣer taggara i warrac imeɛḍar.

<p style="text-align: right;">  Mhenni Xalifi 

<div style="text-align: right;"> 
  
 I lmend n yiremad n waddal i d-yettheggi ugraw n waddal, yettwassnen s yisem n “Kick boxing” n taddart n Akaoudj, ihegga-d kra n temliliyin deg ṣṣenf-agi n waddad. Llant-d temliliyin-agi ass-nni n sem 23 seg waggur-agi n yunyu ideg nella, bdan yimenɣiyen s wudem unṣib ɣef 21h30 n yiḍ deg umraḥ n uɣerbaz amenzu n umeɣras Mohammed Amenache 1, imi llan sin yiɣerbazen imenza deg taddart-agi n Akaoudj. D tagnit ideg i d-seknen yinaddalen-agi ayen akk ssnen i yimezdaɣ n taddart-agi d tuddar i d as-id-yezzin.

   A. A. 

  
 Ayen akken yezgel uɣerbaz azzayri deg uhuddu n yidles n tmurt n leqbayel, kkren-as-d ixemmasen n Wat Ṭṭlam i wakken ad t-snegren. Imi ula d Rebbi d ayla-nsen, ihi, yeshel usedrem yis-s : awal sin ad ak-inin ‘’ad nezreɛ awal n Rebbi’’. 

 Mebɛed mi ḥellen ayen i asen-yehwan u ḥermen ayen ur neffiɣ ara fell-asen, neɣ ɛad ayen xeddmen s tuffra deg temdinin, deggren-d, deg tallit-a, tilisa n tudrin i wakken ad ssiɣen times-nsen deg-sent. Mebɛed mi ḥermen idles deg uxxam n yidles n Bgayet, ussan-d ad ḥellen lebni n yiwen uɣerbaz n leqran deg Ait Abdelmoumene. Acu kan, akken yebɣu yili lḥal, mazal irgazen deg tudrin n yiqbayliyen. Mazal wid ifehmen s anida teddunt temsal, mazal wid yettxemmimen ɣef uzekka n tmurt. Akka, dɣa, i d-kkren yimezdaɣ n taddart n Ait Abdelmoumene mgal lebni n yiwen uɣerbaz n leqran deg taddart-nsen. Deg yiwen ulɣu i d-ssufɣen ass-nni n 29 deg yunyu, nnan-d d akken asenfar am wa ur yelli gar lexsas n yimezdaɣ imi sɛan sin leǧwameɛ imeqqranen yakan. Ɣef wakken d-nnan, taddart-nsen teḥwaǧ ayen-nniḍen. 22 n yimelyaren n uɣebaz-a, zemren ad xedmen isenfaren-nniḍen ara inefɛen imdanen yeddren. Kemmlen sḥassfen yimezdaɣ-a.

 Ihi, i lmend n waya, tennejmaɛ taddart, xelqen-d yiwet n tesqamut ara d-yezgen mgal asenfar-a. Tasqamut-a teṭṭalab deg yal amezdaɣ i wakken ad yili mgal lebni n uɣerbaz-a imi ẓran d akken iswi n lebni dayen-nniḍen : iswi n wid yellan deffir n usenfar, d asenger n yidles akked tutlayt n yiqbayliyen ; d aṛeṣṣi n taɛrabt akked leɛwayed n Suɛudiya. Ihi, akken i as-yenna winna-nneɣ : ‘’nɛemmed ad negrent tudrin wala ad yenger laṣel.’’ Ipisitu.

<p style="text-align: right;"> Hocine.M 

  
 Deg wayen yellan deg wahil n wid akk iḥemmlen awal ed uqeddic adelsan ; d imedyazen, d imeɣnasen, d iselmaden neɣ d wiyaḍ, tettwamdel ass n 8 n ɣuct yezrin tfaska n tmedyezt tamaziɣt Smaɛil Azikiw deg At Ziki, i d-yellan, ad t-id-nesmekti, ddaw leɛnaya n Usqamu Unnig n Timmuzɣa. Ad d-nerr awellih dakken tella-d temlilit-a n usqerdec adelsan deg urebbi n kraḍ n wussan, s wahil i nezmer ad d-nini yelha, imi send asnubget n yimekkiyen, akked wawalen n teldayt sɣur kra n wudmawen, gar-asen mass Aziri Buǧemɛa, anemhal deg unadi deg usqamu-ya i d-nebder, tɛedda-d talilt n Tdukkla Smaɛil Azikiw ɣer usayes. Syinna, mettwal 16sr n tmeddit yella-d uttḥesses i yizlan ed yicewwiqen, i d-ssawlent kra n tlawin n taddart n War. Kra n wakud akken, yemmug usarag-askasi s usentel n «Tudert ed umecwar n Smaɛil Azikiw», sɣur Musawi Amuqqran, d abugaṭu, d amnadi deg tesnilest tamezrayt. Mi yewweḍ usrag ahaqel-it d 21sr n yiḍ, sneɛten-d yilemẓiyen n umezgu n Yiferḥunen taceqquft s uzwel «Yenna-yi-d Jeddi». 

 Deg wass wis sin, nnig n umsizwer n tmedyezt seg usteɛfu ɣer wayeḍ gar 40 n yimzilen n wawal i yettekkan, tettwasuddes ṭṭabla timezdit sɣur tesqamut n yinezzurfa, Aziri Buǧemɛa ed Kahina Azi, ɣef «timawit ed tsekla taqburt». Segmi telḥeq 21sr almi tɛedda 22sr, llant-d snat n tceqqufin n umezgun sɣur Xaled ed Dalila tazwara akked warrac n Yiferḥunen deg tis snat, umu semman «Iḥerraqen».

 Deg wass aneggaru, iga-d umazray ed umnadi Ferrad Mḥ Arezqi yiwen n usarag s wazal-is ɣef «Tamedyezt n Smaɛil Azikiw». Syin akkin ttwaberrḥen-d yismawen n yimedyazen i d-yufraren, imi dɣa d agmuḍ-a i d-ibanen: arraz amezwaru i t-yewwin d Cili Lila, arraz wis sin yettwaccelqef s yifassen n tmedyezt n Buciba Fatiḥa, ma yella d wis kraḍ iḥella-t-id umedyaz Xeṭṭabi Ḥmed, seg waɣir n Bumerdas. Mi ttunefken dayen warrazen i d-yeggran ihi ala tamdelt, ɣas ma deg yiḍ n wass-nni gedged, sbeɛzqen lḥala kra n yinaẓuren yecban Ṭaleb Ṭaher, Rabeḥ Uferḥat, Ḥarzi Ḥusin akked Mestafa.

 «Ad d-iniɣ tɛdda tfaska-ya di tegnatin igerrzen. D timlilit ideg yuzzel wawal ɣef yisental mgerraden. Akken diɣen ad d-iniɣ tajmilt d tamuqqrant i yimezdaɣ n taddart Tawrirt n War i d-yefkan Mebla cceḥa ma d ljehd neɣ d akud, neɣ d ttawilat nniḍen ilmend n tfaska-yagi. Mazal lxir ar sdat… ad tidir yemma-tneɣ i yellan d taqbaylit, d tamaziɣt. Tuklal ugar n wayen nexdem». Akka i aɣ-d-yenna Ǧilali Ḥadduc, aselway n Tddukla Tadelsant Smaɛil Azikiw.

 D asmekti kan ɣef umḍan ageɛmir n tfaskiwin n tmedyezt uɣur i d-ssawlent aṭas n tdukkliwin ed tamiwin, am tin n Udrar n Fad, tin n At Wasif, tin n Tubiret, tin n Yicekkaben, tafaska-ya n At Ziki, tinna n Yiflisen Umellil, tin n At Jennad, akked tin ara d-ileḥqen deg ukuẓ n wayyuren: tafaska n Uqbu, ma yella ur nettu daɣen tiyaḍ…

<p style="text-align: right;"> Mhenni Xalifi 

  
  Isebtar n tmaziɣt n La Dépêche de Kabylie rran irebbi i temzizelt ara d-ifernen “reportage” i iwenɛen ɣef tuddar n tmurt n leqbayel. Isem n temzizelt-a neww-it-d seg tmedayazt n Lunis Ait Menguellet: D izurar ɣef idurar. 

  Ihi, win d tin yebɣan ad kkIn ad aɣ-d-aznen ar : <a class="__cf_email__" data-cfemail="3155555a45505c504b58565945714850595e5e1f5743" href="/cdn-cgi/l/email-protection">[email protected]</a> 

  Neɣ ad aɣ-d-siwlen ar :  

  – 026 94 39 06 – 0550 42 29 86 

  
 Taggara n yimalas yezrin, M.Cherifi, lwali n Tubiret isers-d ɣer unnar n uskasi taluft yerzan aman deg yiwet n temlilit ideg i d-yesdukkel imḍebbren n twilayt. Aḥric-a, yettmagaren iɣeblan mačči d kra yella-d fell-as umeslay anda imḍebber n Tubiret inuda ad iẓer aẓar n tlufa d wamek ara d-yaf tifrat ara yessuzfen lḥif n fad ɣef yimezdaɣ n tamiwin yemgaraden. D tamnaḍt n Ain Bessem i yettwaddmen d amedya. Deg-s i d-iban lixsas meqqren imi d tin yesɛan ḥala yiwen lmexzen yettawin azal n wagim (1000 m3 ) mi akken tuḥwaǧ azal n (6000m3) i wass. Lixsas-a d win yesɛewqen tudert i yimezdaɣ yezgan ccektayen yal tikkelt. Ulamma aman ttasen-d seg ubaraǧ n Kudiat Aserdun s yiwet n tesmekta iqadden, maca fad yezdaɣ ixxamen. Deg tama-nniḍen, anda aman ttasen-d s ṭṭaqa deg Saharidj, imi lɛinser aberkan yettfeggiḍ am unebdu am tegrest, deg Tqerbust ctaqen medden tiqqit zeddigen. Dɣa, d ayen yeǧǧan imezdaɣ-is medlen tiwwura n tɣiwant ass n temlilit-a i wakken ad ssutren aman n tissit. S kra n tuttriwin i d-yefka lwali i yimḍebber n uḥric-a n waman, tiririyin zgant idel-itent kra n wagu, imi aman llan maca ur wwiḍen ara ɣer yimezdaɣ. Iɣisi n lixsas meqqer mačči d ayen ara yessedreg cɣel meẓẓiyen, imi d tadrimt tameqrant i ilaqen ad tettwaheggi mi akken liḥala n tmurt tessutur leḥder deg umeṣruf. Lḥasun, aḥric-a yeḥwaǧen aseggem d ureqqeɛ yesɣuluf mačči d kra imi M.Cherifi yenwa ad yili deg lmendad i yimezdaɣ. Iwulem, daɣ, ad d-nesmekti d akken tamsalt-a n waman, kkren-d yimezdaɣ n la Crête-Rouge deg tɣiwant n Leɛǧiba uqbel kan kra n wussan ad iruḥ lwali Nacer Maâskri anda ssutren i wakken taddart-nsen ad tt-id-iṣaḥ uḥric-is seg waman n ubaraǧ n Tilesdit. Taddart-a, i d-yezgan azal n yiwen n ukilumiter ɣef ubaraǧ-a, ar ass-a ur tt-id-ṣaḥen ara waman-is mi akken timnaḍin ibeɛden neɣ ahat tiwilayin yecban M’sila d Bordj wwint aḥric-nsent. <span style="white-space: pre;"> </span> 

<p style="text-align: right;"> Smail. M 

<div style="text-align: right;"> 
  
 I lmend n wass agraγlan n tutlayt n tyemmat (21 furar), Tiddukla Tigemmi n Tefrit, tessewjed-d sin yisaragen , i d-yellan ddurt iɛeddan, deg tnarit n tiddukla, deg taddart n Tefrit, deg Uqbu. Asarag amezwaru, iga-t Mass Larbi Yahioun, (aselmad – amaru), γef wazal n uselmed s tutlayt n tyemmat d usudder n teqbaylit deg unnar n tsekla d tussna. Deg wawal-is, yenna-d dakken “Tutlayt tamezwarut i ilaq ad nesselmed i ugrud, d tutlayt-is n tyemmat. Acku, yekker-d deg-s, u nettat tekcem deg-s send talalit. Ilemmed-itt u yettmeslay-itt s wudem agaman, war uguren, xas ur yessin ara tajerrumt-is d yilugan-is. Yerna ur yezmir ara ad yegzu neɣ ad yissin tutlayin-nniḍen ma yella ur yessin ara tutlayt n tyemmat i yellan d aḥric agejdan seg tudert-is d yidles-is.” Seld mi d-yessegza, s wudem asensegmi, tixutert i tesɛa tutlayt n tyemmat deg uselmed d usedwel (ttrebga) s umata, yezzi Mass Yahioun γer uẓayer asertan n tutlayt taqbaylit d umḍiq i teṭṭef deg tmetti, ladγa γer yimsiwal-is d uswir-is n ufares, ama deg taγult n tsekla, ama deg taγult n tussna. Ibder-d izwal n kra n yidlisen d yimawalen ussnanen uzzigen i d-yeffγen s teqbaylit (aṭas n medden ur ten-ẓrin ara), amedya :

 Amawal n tussnakt, tasɣunt Tafsut, uṭ. 4, Tizi Wezzu, 1984.

 Amawal n tfizikt tatrart n Dahman Mazed, Tiẓrigin asafu, 2003.

 Amawal n tussniwin n wakal n Yidir Ahmed Zayed, HCA, 2004.

 Amawal n tsenselkimt n Samia Saad Bouzefrane, 2004.

 Amawal n tussniwin n ugama n Omar Kerdja, HCA-ANEP, 2006.

 Iɣsan s teqbaylit, (Vocabulaire kabyle de l’ostéologie et de l’orthopédie) n Mohamed Zakaria Benramdane, HCA, 2010…

 <span style="text-align: justify;">S wakka i d-yefka ttbut dakken taqbaylit d tutlayt n tussna, tezmer i yiman-is am nettat am tutlayin-nniḍen yellan deg umaḍal. Maca, ilaq kan imussnawen-nneγ ad d-kecmen s annar-a n tussna akken ad tennerni u ad temhaz ugar. Asarag wis sin, iga-t Mass Muḥend BELQACEM, (amuzzig deg tsenselkimt d tetiknulujit). Netta, yuwi-d awal γef wayen i zemrent ad d-awint tetiknulujiyin timaynutin i teqbaylit d wazal n usekcem n tutlayt-nneγ deg Web. Mass Belqasem, yezzi-d awal γef tixutert n usekcem n teqbaylit deg umaḍal umḍin (monde numérique) d tmental i t-yeǧǧan akken ad yerr lwelha-s γer leqdic-a, imi yenna-d dakken ‘’tutlayt ur nekcim ara deg taγult-a n tsenselkimt, ur tezmir ara ad tennerni’’. Dγa ibder-d kra n yiswan n usideg s teqbaylit, gar yiswan-a yuder-d : Asnerni d usnulfu n umawal n teqbaylit (amawal atikniki), amedya : iseγzanen (logiciels), ifecka (outils), isnasen (applications), amassal (format), tuqqna (connexion), asizzel d usudder n teqbaylit deg uẓeṭṭa (Firefox, Skype, Facebook…), asnulfu n yiḍrisen ussnanen/itiknikiyen ara yesselmed uselmad i yinelmaden-is deg uγerbaz, ladγa imi ulac iḍrisen yeqqnen γer taγult-a. Syin, yefka-d isenfaren i iwejden, zemren medden ad ten-id-zedmen u ad ten-sqedcen am (Mozilla Firefox, Evernote, oppensource, skype …) akked yisenfaren i mazal xeddmen deg-sen, ttkemmilen-ten am (Libreoffice, Linux …). Ayen i yessefraḥen ugar, mi ara neḥsu dakken gar n 6000 n tutlayin yellan deg umaḍal, ahil n Mozilla Firefox yella kan s 45 n tutlayin, u gar-asent tella teqbaylit. Ula d ahil Mozilla Focus i d-yennulfan deg useggas-a 2017, yella akka imir-a s 27 kan tutlayin, u taqbaylit tella gar-sent. Γer taggara n usarag, iger-d tiγri akken Iqbayliyen ad sqedcen allalen-a, akken ad sen-fken tudert, acku ma ur ten-sseqdacen ara, ad qqimen kan deg tesga amzun ulac-iten. Ihi axeddim ameqqran yettwaxdam, ilaq kan ad teddu tmetti d temhazt n tutlayt taqbaylit i yettnernin gar yiḍ d wass, acku tutlayt i tt-ixeddmen d imawlan-is mačči d wiyaḍ.</span>

<p style="text-align: right;"> Yugurten At Wejɛud 

  
 Am yal asḍisyur, yessufuɣ-d Uḥuddu Aɣarim (Protection Civile) n waɣir n Bgayet ulɣu aɣamsan ideg i d-yettawi isallen ɣef yineḍruyen i d-yettilin seg tallit ɣer tayeḍ. Dɣa, deg win i d-berrḥen ussan-a yezrin, llan-d s umata 6654 n tuffɣiwin sɣur yirgazen-is n usellek. Ma yella d leḥsabat n yisehwa (accidents) n yiberdan, wwḍen ɣer 403. Seg-sen selken azal n 447 n yimejraḥ, ideg tuget d irgazen, mmuten 9 nniḍen. Ɣer tama n tnezduɣin d tudrin n yakk aɣir n Bgayet, ḍran-d ugar n 193 n yindaren n tmes. Maca tiḥerci n yirgazen n usellek n Uḥuddu Aɣarim, teǧǧa ad d-neqsent xersum txessar. Deg wayen yeɛnan tiwaɣiyin i d-iḍerrun akkin i berra, gar tɣelyawt deg yimeḍqan n uxeddim d wayen-nniḍen, ttwajerden ugar n 554 n yisellken war ma yella-d d ameẓyan umḍan n usaɛef n yimuḍan ɣer tzeɣwa n udawi, imi yesqer ɣer 3176 n tuffɣiwin. Ma nga aserwes (taqrint) gar usḍisyur-a d win n yilindi 2016, ad naf zadent aseggas-a akk twaɣiyin i d-iḍerrun. Ilaq ihi aṭas n uḥezzeb d uḥader. 

 M. K.

  
 Tanemhalt n uxxam n yidles Lmudud At Mεemmer n temdint n Tizi Uzzu, Massa Kemmar Dalila, tberḥ-d belli yelli yiwen n usikew ajdid tiwwura-s seg wussan-agi iεeddan i uselmed n yiderɣalen. Deg-s ad asen-sfehmen amek i d-yettili usexdem n uselkim s ttawil n tira n “Braille”. Ajred yebda yakkan ass-nni n ttlata 7 deg waggur-agi n furar ideg nella. Ad d-yettili deg usikew-agi, yiwet n tikkelt i ddurt uselmed n linfurmatik d wayen icudden akk ɣur-s. Iswi n usikew-agi d aseḥfeḍ i taggayt-agi n yimuḍan amek ara seddun aselkim, s ttawil ara sen-yesishilen i wakken daɣen ad ddun d lwaqt-agi n wallalen itiknulujiyen itraren. Dɣa ɣef wayagi tenna-d Massa Kemmar Dalila: “nessaram asikew-agi ajdid ad d-yawin iseɣ d ubaɣur i yimdanen-agi ur nettwali ara, imi ula d nutni sεan azref deg ulmud, deg usnerni n tussniwin-nsen, ladɣa tura mi yuɣal umaḍal d taddart, ula d nutni zemren ad yewlen (communiqué) akked umaḍal merra.”

<p style="text-align: right;"> Ghani Adaoun  

<div> 
  
 Krad n yitran i yettfeǧǧiǧen deg yigenni ,ǧǧan-d ismawen nsen deg umezruy axaṭar mgaraden ɣef wiyaḍ s waṭas n tɣawsiwin . Nutni,ɣran,ssnen aṭas n tutlayin .Wiyaḍ, ur ssinen yiwet. Nutni, ssnen ad cnun, ad arun ungalen, idlisen,inzan,isefra,timucuha…

 Wiyaḍ ,ulac d acu i d-yurew wallaɣ nsen anagar tismin d lebɣeḍ .

 Nutni, d imasiḥiyen, xedmen ddin s tsusmi.Wiyaḍ ,d inselmen ,s aɛlayen ṣṣut nsen .Asmi i ḥulfan i yiman nsen d iɣriben di tmurt nsen, unagen ɣer tmura tiberraniyin.

 Faḍma at Menṣur tlul deg at Dwala , di 1882.Tezweǧ d Belqasem Ɛemruc n Iɣil Aɛli ,di 1899.Di 1910,ruḥen ɣer Tunes.Zedɣen di temdint n Rades. Di 1946,Faḍma tura adlis s wezwel : «tadyant n tudert-iw» .

 Maca ,ur d-yeffiɣ ara armi d 1968.Temmut di 1967 di Fransa ,di tudert-is 85 iseggasen. Argaz-is Belqasem yemmut deg Iɣil Aɛli ,di 1959.

 Lmuhub illul di 1906.Yura ammud n isefra : «iɣden»di 1934.Yura diɣen «itri uffir»di 1937.Di 1939,yura «cnawi imaziɣen di temnaḍt n leqbayel».Di 1958 ,ixdem d aneɣmas di RTF,di Fransa.Di 1946,yura «yugurten i lebda» . Yemmut di 1962, di Fransa .

 Ïṭawes tlul di 1913 , di Tunes .Di 1936,tebda tleqqeḍ cnawi it tɣenni yemma-s. Di 1941,tezweǧ d unaẓur Andre Burdil .Tesɛa-d yides Laurence. Di 1945 ,truḥ ɣer Fransa .D inna,texdem di RTF gar 1959 d 1963. Di 1947,tura ungal «imɣi aberkan» .Di 1960,tura «abrid iḍeballen».Di 1966, tura «aɛeqqa yesawalen» .Tewwi aḍebsi n wewraɣ di 1967. Di 1975, tura «amdakkel usugen» .Tjemɛed azal n 95 cnawi .Tecna ɣef umdan di dduḥ alama d aẓẓekka .Temmut di 1976 di Fransa.

 Faḍma ,Lmuhub d Ïṭawes ɛetben aṭas akken ad smenɛen idles amaziɣ di tatut .Uklalen tajmilt Sgunfut di tawit d lehna ! 

<p style="text-align: right;"> Boussad Hemmar  

  
 Ihi, nnan-as ad tt-nεass. Ṛğan-tt armi tṛuḥ, tebεen-itt s deffir, ffren-as. Tṛuḥ γer teγzut anda tkess lmal, slan-as amek i la tcennu. Nnan-as: « Ndeεεa-kem s Ṛebbi ar d aγ-d-tiniḍ d acu-kem a lxelq-agi ? ». Teḥka-asen-d tamacahut si tazwara am wakka i tt-id-nessawel. Yiwen deg-sen ur tt-yumin ara, yenna: « Efk-aγ-d ttbut belli d uletma-tneγ ay telliḍ mačči d taklit ». Tessawel i uεeqqa yessawalen, yaweḍ-itt-id imir-n. Ddan yid-s sakin armi d tala-nni n tḥerṛiyin, tessared deg-s, tuγal-d am zik-is. εeqlen-tt akk watmaten-is deg wudem-is, tcuba yemma-tsen, dγa umnen, feṛḥen yakk yis-s. Ddmen kkren-as s teγrit i taklitt-nni armi tettfuḥu, uγalen-d sakin d uletma-tsen s axxam. Mi d-wwḍen, imawlan-nsen, ula anda ad ak-gen a lfeṛḥ, gan tameγra n sebεa wussan d sebεa waḍan. Armi iεedda lḥal, zzuγren-d Sstut-nni seg ucebbub-is, nnan-as i uletma-tsen: « D acu ara am-yeqqden tasa?». Tenna-asen: « Sukket-tt-id i sebεa tẓegwa n yiwaγezniwen d sebεa temqebrin ar temmet. Afus-is ad ttεemmiṛen yis-s iγiγden, aḍar-is ad t-geγ d tamezzirt ad ssufuɣen yis-s leγbar si tzuliγt, ma d aqerru-s ad t-geγ d inyen. Ddmen, xedmen-as akken i Sstut. Uγalent akk Sstutat ceεfent. Ma d nitni yegra-asen-d liser, ddren di lehna armi mmuten. Ha-t-an wamek tella tmacahut n uεeqqa yessawalen. Tamacahut-iw lwad lwad sawleγ-tt-id i warraw n leğwad Uccanen ad ten-yeqqed Ṛebbi Ma d nekni ad aγ-yeεfu Ṛebbi Ad ntett irden n ukufi Ma d wid n teylut ur ten-nufi.

  seg tgemmi n teqbaylit 

  
 Gar-aγ d kra n lweqt, tarbaεt IDEFLAWEN ad d-tessufeγ yiwen n Album  mebεed mi teqqim ugar n 10 n yiseggasen mebla ma yella-d ujdid.   Nemlal acennay n terbaεt-agi, Ali, deg uxxam n yidles Mulud Mεemmri n Tizi Uzzu anda yella d inebgi n tedwilt ‘’Awal i unaẓiur’’ i d-yettheggi yal aggur Slimane Belharet, newwi-d ula d nekni awal yid-s γef kra n yisental: Album-agi-ines ajdid, ccna amḥaddi gar zik d tura, tizlit taqbaylit di berra d wayen-nniḍen…

  Azul a Ali, yella ujdid ? 

 Ajdid yella acḥal-ayagi ulamma, d ṣṣaḥ, aṭas-aya ur d-nessufeγ ara : ugar n 10 n yiseggasen. Ur neẓri ara ma d asteεfu neγ d iseggasen-nni iberkanen i nesεedda ! Akken yebγu yili, tella dima ssebba acu kan, tarbaεt n IDEFLAWEN ur teḥbis ara ccna u nxeddem timeγriwin dima.

  Isental n tezlatin-agi timaynutin. 

 Am wakken nuγ tannumi, yella ciṭ sya u sya : tajmilt i Muḥend U Yaḥya, i Meksa, asmekti n tgejda n umennuγ γef tmaziγt deg umussu aγelnaw, gar-asen Laïmeche. Mačči d tayri kan weḥd-s. Ad ğğeγ wid ara as-yeslen ad smeḥsen…

  Γef ccna-agi amḥadi (chanson engagée), dγa, d acu twalaḍ gar zik d tura ? 

 Ccna amḥadi gar zik d tura neγ rbeε n lqern akka γer deffir. Mi ara d-nini ccna amḥaddi, mačči kan d ccna aserti. Ma necna γef yizerfan n tmeṭṭut, nekk γur-i d ccna amḥaddi. Ma necna γef wuguren n tmetti, d ccna amḥaddi. Acu imir i nettḥussu kter s yisental-a wama tura. Akka tura, ad nesḥissef imi d wid isellen i yettaken afud i ucennay. D nutni i d-yessifriren win bγan : ma bγan ccna n cḍeḥ, ad yili,ma bγan wayeḍ, ad yili. 

  Kečč yellan d iminig, ameki d-tettwaliḍ tamurt n leqbayel ? 

 Wagi d asteqsi yelhan mliḥ axater ma tebγiḍ ad twaliḍ axxam-ik akken ilaq,ruḥ mebεid, wali-t-id. Mi ara nili di tmurt, am wakka nella ass-agi, yezmer ur nettḥussu ara i lxilaf nettεeci zik akked tura. Alamma neffeγ γer berra i d-nettwali amgarad i yellan gar tmurt-nneγ akked tmura tiberraniyin i yuẓen γer sdat.

  D acu ara d-tiniḍ, ihi, γef tezlit taqbaylit di berra ? 

 Tizlit neγ ccna aqbayli yettwassen di ddunit merra. Ad d-nefk d amedya Idir, ulac anda ur yecni ara,inuda-d amadal d tirni.

  Nnan-d d akken s tezlit-ik i yettwamḍel Kateb Yacine, d tidet ? 

 D ayen yellan, d tidet. Mi t-newwi γer uẓekka-s, nteddu ncennu tizlit ‘’Eğğet-aγ abrid ad nεeddi…’’

  Am wakken i d-nnan, daγen, Mulud Mεemmri iḥemmel mliḥ tizlit-a. 

 Akka. Mi t-steqqsan γef tezlit n ucennay i iḥemmel mliḥ, yenna-asen d tinna n Ideflawen ‘’Eğğet-iyi abrid ad εeddiγ…’’

  Txulḍeḍ aṭas Muḥya, anwi icennayen i t-iqurben mliḥ ? 

 Wid ixulḍen mliḥ Muḥya, yella Idir, Ferhat akked Ideflawen.

<p style="text-align: center;"> Awal aneggaru. 

  Nessaram taqbaylit ad taẓ γer sdat. 

  Yesteqsa-t : Hocine.M 

  
 Ha-t-an d aseggas wis 9 segmi i teṭṭef Tizi Uzzu amḍiq amezwaru deg yikayaden, ladγa winna n BAC.

 Aṭas n wawal i d-yellan u mazal yettili-d γef lesrar n waya. Kra, gan-t d ise&amp;gamma,; kra, rran-t d abluleγ. Aṭas i as-yennan, deg yiseggasen-nni iεeddan, d akken igemmaḍ i d-wwin yinelmaden n Tizi Uzzu, ur ten-uklalen ara, imi, γef wakken i d-qqaren, usan-d s txidas akked tkerkas mačči s tzemmar n warrac. Γef wanect-a, dγa, ula d adabu, icuk ciṭ. Yal aseggas, ad d-ceyyεen imeyyaten n yimaṣwaḍen i wakken ad εassen iγerbazen anda sεeddayen yinelmaden. Acu kan, mi yuγalen yineggura-a γer Lezzayer tamanaγt, nnan-asen : « Tettwaḥras tεessit deg Tizi Uzzu ugar n lwilayat-nniḍen. Ihi, mačči daya i d ssebba ». Am wakka, deg lweqt i ilaq ad walin amek teddun lecγal deg unnar i wakken ad leqmen ciṭ n tmussni, kra nwizligen, lhan-d, am leεwayed-nsen, la fettin. Neεreḍ, ad d-nessifrir, s yiwet n tsestant, kra n tririyin γef lesrar i yeğğan inelmaden n Tizi Uzzu ad ttaṭṭafen, yal tikkelt, amḍiq amezwaru. Deg temsalt am ta, llan, ma drus, 3 n yiḥricen i yesεan assaγ akked uγerbaz : imdanen (inelmaden, iselmaden, imḍebbren d yimawlan) ; tarrayin d wahilen n uselmed akked timetti. Seg tama n yimḍebbren, nnan-d d akken « lesrar n yigemmaḍ-a icudd γer lxedma igerrzen i idummen deg uḥric-agi n usegmi deg lwilaya n Tizi Uzzu », imi γef wakken i d-nnan, ixeddam-sen, xeddmen seg wul d nneyya. Seg tama n yiselmaden, amur ameqqran, walan d akken sseqdacen tarrayin iwulmen deg uselmed-nsen. Fehmen, di&amp;gamma,; akken iwata ahil i sseqdacen. Rnu, γef wakken i d-nnan, temlilin yiselmaden deg yigrawen anda i d-yettili leqdic gar-asen. Seg tama n yinelmaden, aṭas i yeḥsan s leqraya d nettat i d tasarut n yimal-nsen. Aya, ur d-yekki ara kan akka, imi segmi i d-kkren ttweṣsin-ten yimawlan-nsen γef leqraya. Ihi, tuγal-asen d tisirit mebla ma faqqen yis-s. Seg tama n tarrayin n uselmed, ad naf amur ameqqran n yiselmaden, ttnadin i yiman-nsen γer tarrayin timaynutin i d-yettnulfun deg tmura yeṭṭfen taqacucut. Aṭas, daγen, i iḥeddren i yal tannant n usileγ i yetilin i lmend-nsen, ama seg tama n uγlif n usegmi, ama seg tama n tdukliwin n yiselmaden imi qrib yal tanga tesεa yiwet n tdukla. Seg tama n wahil, ad naf tizmilin n tutlayin-agi, tamaziγt, tafransist akked teglizit, ufraren-tent nezzeh γef tid n lwilayat-nniḍen. Aya irennu-d deg yigemmaḍ n yikayaden. « Nezmer ad d-nini, d akken tamaziγt weḥd-s, tesnerna s waṭas igemmaḍ-a, imi qrib akk inelmaden, ttawin-d tizmilin igerrzen nezzeh deg-s », akka i aγ-d-yenna yiwen umaswaḍ n tmaziγt n Tizi Uzzu. Ma seg tama n yimawlan, ad naf leqraya n dderya-nsen, tezwar kulci. « Γur-i, leqraya n warraw-iw d nettat i d tamezwarut. Ad stehziγ deg yal tama, acu kan seg tama-a, ulac tmesxir. Ad qqimeγ i laẓ i wakken ad d-aγeγ ayen ilaqen i leqraya. Ad dduγ ḥafi i wakken ad sseγreγ arraw-iw », akka i aγ-d-yerra yiwen ubabat mi i t-nestaqsa γef leqraya n dderya-s. Netta iwalan d akken yal leqdic ara yexdem uqbayli, ixeddem-it akken iwata, akken i as-iwulem, imi lxedma d iseγ akked trugza, yufa-tt-id d lεada γer yimezwura. Ula d tiseqquma akked tdukliwin n tudrin, lehhunt-d deg uεiwen n uheggi n yikayaden. Akka ara naf imekwan i d-yettwaheggan i uselmed n yinelmaden sγur inelmaden n tamawin-nni, yerna baṭel. Akken yebγu yili, wagi d agzul kan amecṭuḥ γef wamek i d-yettili uselmed deg tama-agi n Tizi Uzzu, wamag mazal timsal-nniḍen i yeεnan iḥricen-nniḍen, ama seg tama n yiselmaden, n yinelmaden neγ n tmetti. Mi ara nwali inelmaden n kra n tamawin, la ttẓallan s ufella n ṭṭablat daxel uγerbaz yal mi ara yedden cix, neẓra aṭas seg wahil-nsen ara asen-iruḥen. Mi ara nẓer acḥal n yiselmaden i yeffγen d irebraben s amadaγ deg yiseggasen-nni n 1990, γef wakken i d-yenna Mohamed Harbi i yellan d aneγlaf s ddaw Boudiaf, ad nefhem tarrayt d wahil i ḍeffren yiselmaden am wi. Mi ara tafeḍ deg tesnawit yecba tinna Wergla anda ula d yiwen gar 44 n yinelmaden i yesεeddan, ur d-yewwi akayad n BAC, ad tfehmeḍ timsal. Imawlan n yinelmaden n tesnawit-a, rran-tt akka tura imi ifut lḥal, γef lexsas n ttawilat. Ur ḥsan ara d akken inelmaden n Bujimaε deg lwilaya n Tizi Uzzu i d-yezgan deg umḍiq amezwru n BAC deg wakal n Lezzayer, ur sεin ara tasnawit. Llan qqaren deg yiγerbazen ilemmasen mi akken i ttεawaden lebni n tesnawit-nsen.

  Hocine Moula 

  
 Deqs n leqdicat id-ittewhegan γef dema n wass agreγlan n tlelli n tγamsa, id-yettuγalen yal ass n 03 maggu di yal seggas, di yal tamurt n umaḍal. Dγa imḍebren n 03 n yexxamen n yelmeẓyen n temnaḍt n Wizgan, wigi d axxam n yelmeẓyen Aziri Mḥend n tγiwant n At-Zikki, axxam n yelmeẓyen Chellah Mohand n tγiwant n Wizgan akked uxxam n yelmeẓyen n tγiwant n Yillulen n umalu sudesen-d yiwen n leqdic s wazal-is ilmend n wass agreγlan n tlelli n tγamsa deg wexxamn yelmeẓyen Aziri Mḥend n tγiwant n At-Zikki, s yiwen n wahil d amesbaγur,anda i rran tajmilt i yineγmasen n temnaḍt n Wizgan sumata.

 Leqdic-agi yella-d s leḥdur n twacult n tγawsa d yimawlan-nsen, imḍebren n 03 n yexxamen n yelmeẓyen n temnaḍt n Wizgan, imḍebren n tγiwant n At-Zikki Ddeqs n yinebgawen n lḥerma. Dγa deg ahil n leqdic, llant-d cnawi s trebuεa n yelmeẓyen, tinigiyin n yinaγmasen d twaculin-nsen, syen tella-d tikci n yigardasen d warazen n usebyes i yineγmasen, anda i rnan afud d ubaḥri i turett i twacult n tγamsa.

<p style="text-align: right;"> Islam Bessaci 

  
 Aγiwan n tusniwin n talsa d tid n tmetti, n tsedawit n Lmulud n At-Mεemmar n Tizi-Wezzu di tama n Tamda, yessudes-d ass n 21 yennayer ideg nella, yiwet n temlilit n unadi γef lfayda id- wwint tdukliwin i iqedcen deg aḥricn tmetti i warac imaεder. Leqdic-agi yella-d s tallelt n 02 n tdukliwin n lwilaya n Tizi-Wezzu i iqedcen deg annar-agi n tmetti, tigi d tiddukla n yimaεdar d yemddukal-nsen (AHLA)n temnaḍt n Wizgan akked tiddukla n warac imaεdar n At-Umalu tamnaḍt n At-Yiraten. timlilit tesddurit-id tzeqqa n leqdicat n tseddawit n Tamda,anda iḥedren deqs n yinelmaden d ttnelmadin, iselmaden d iεeggalen n tdukliwin n tmetti. Mass Lamara Muḥamed Smaεil aselmad deg uγiwen n tusniwin n talsa d tid n tmetti, i ittewxeṣen deg umsali « lahdur », yemeslayed γef assaγen n tdukliwin n tmetti d lfayda s wayes id-glant i warac imaεdar, anda i yessaḥres deg yinelmaden n tagara n wulmud, wi yebγan ad-xedmen inadiyen-nsen γef lexṣas n yimaεder akken ad-qesden tiddukliwin n tmetti, akken ad-aggmen di tmusni. Aselway n tiddukla n yimaεder d yemddukal-nsen n temnaḍt n Wizgan,mass Saεid Hammoum, akked d mass Rezzik Muḥend Akli yemeslayen-d γef ahil n tdukliwin-nsen, amezruy d umecwar id-wwint. Syen Baya hammoum, tamarayt tamatant n tiddukla n yimaεder d yemddukal-nsen n temnaḍt n Wizgan, temeslayed γef yisenfaren ixedmen akked tdukliwin n tmurt n Lzzayer akked tigreγlanin d lfayda id-wwin. Iswi n temlilit-agi dasebγes n leqdic ger tdukliwin d tsedawiyin, itifrat n wugguren id-ttmagaren yal ass imaεder, akken ad-lemden di tegnatin yelhan.

<p style="text-align: right;"> Islam Bessaci 

  
 Deg unebdu-nni, akken kan i ifuk waggur n Remḍan, yewwi-d baba lkunji. Dɣa nniɣ-as, ad neṛwu acali d umerreḥ : ad nruḥ ɣer Tgejda ad ẓreɣ iddawen, ɣer la plage ad sbezgeɣ timeccacin-iw, ɣer taddart ad rwuɣ aɛrur n yaya, ɣer Lina ad nemmyeḥku tilufa n yibibiḍen… Rien de tout cela ! En fait, yewwi-d baba lkunji bac ad…yexdem. Ih, yerra-yaɣ axxam d chantier. Remarkiɣ, seg wasmi nernaɣ s kra n les neurones, belli ttaqa deg les adultes xeddmen mara yilin kunji. Ljar-neɣ, par exemple, yeznuzuy les glaces. Et comme netta d ccix n lakul, lkunji-s iḍul. Mais, tura imi yenerna lexlaṣ-is, ad yeḥbes ur yeznuzu ara lakrim. Akka i as-yenna i baba : “tura, lḥemdulelah, dayen ur znuzuyeɣ ara les glaces ! Ad tt-dewṛeɣ d…akraren”. Nniɣa-awen belli les adultes-agi d lewhayem ! Toujours deg unebdu-nni, et sous pression n yemma, yeddisidi baba ad aɣ-yawi ɣer lebḥer pour une journée. Aussitôt décidé aussitôt fait. sbeḥ zik neddimari ɣer la plage. Et comme di tmurt-agi ula tagnawt teteddu nneqma, ass kamel ur teḥbis ara lehwa. “D acu tenniḍ lukan ad nruḥ ad d-nẓur imaziɣen-nni, dagi i nejmaɛen ?», i tprupuzi yemma i baba. “Géniale ton idée !», i d as-yerra baba. Akka, ḥala ɣef tmaziɣt i ttemsefhamen. Mi newweḍ s axxam unejmuɛ, naf-n nna Crifa tecarji d ittafttaren, temmal i yinebgawen (dont nekni) amek ara ddunt temsal. D nna crifa i timḍebbert n ujemuɛ. tenna-k : “deg temlilit-agi ilaq ad mmttafaqen imaziɣen n tmurt ɣef tira !”. Zzin-d iṭabla inebgawen n nna Crifa. Gar-asen dda Allaoua, dda Meḥmud, dda meksem, dda Youcef, dda remḍan d wiaṭas n yimaziɣen nniḍen. Llan daɣen icawiyen. ula d nutni d imaziɣen. Maɛna, ur fehmeɣ ara mara d-heḍren. et comme aṭas ur ten-nefhim ara, uɣalen hedren akken ttarun tamaziɣt. c’est à dire s taɛrabt. Et moi qui pensait belli imaziɣen akk ttmeslayen taqbaylit !? Et ben non ! llan même imaziɣen yettmuzuɣen s tɣumit !

<p style="text-align: right;"> S.O.A 

<p style="text-align: right;"> Yeffeɣ-d 

  
 Tiddukkla tadelsant Itri n Uzekka n taddart n Ikhelouienne, thegga-d deg uxxam n yilmeẓyen Dib Ali n Ait Aissa Mimoun, yiwen n wahil s wazal-is i lmend n usmekti n umulli wis 37 n Tefsut n Yimaziɣen akked wis 16 n Tefsut taberkant. Aseggas-agi, suddesen-d ahil d amerkanti, ideg xedmen yiwet n temsizzelt gar sin yiɣerbazen ilemmasen yellan deg tɣiwant n Ait Aissa Mimoun. Wigi d « Tellal Mohammed » n taddart n Uqawej akked « Abboud Mhammed » n taddart n Yixelwiyen. Timsizzelt-agi tewwi azwel « Seg umennuɣ ɣer tira », tella-d ass-nni n ttlata 11 deg waggur-agi ideg nella, ɣef 13h30 n tmeddit deg uxxam n yilmeẓyen dima. D timsizzelt ideg ttekkan 24 n yinelmaden, 12 i yal aɣerbaz, yella-d useɣti-ines ass n ssebt 15 deg yebrir, sɣur tasqamut n uktazal. Annect-agi dayen i d-yeḍran uqbel ass 20 yebrir. Ma d ass-nni n lexmis 20 yebrir 201, yella-d wahil d anesbaɣur. Yebda ɣef 10h n tṣebḥit s temsikent n teklut d usuneɣ n Massa Messadane Hannan, d temsikniyin-nniḍen icudden ɣer umezruy n 20 yebrir. Llan-d diɣen yisenza s ubuddu n yidlisen, sɣur ukkuẓ n yimura d yimedyazen : Ahcene Mariche, Idir Bellai, Mohand Nait Abdellah, Zoulikha Touati. Am wakken diɣen i d-tella ɣef 13h30 tulsa n yiwet n tmacahut, sɣur tiddukkla tadelsant n Tizi Uzzu « Ixulaf n Ǧerǧer. Ma ɣef 14h00 d afella tella-d tɣuri n yisefra, sɣur ukkuẓ-nni n yimura d yimedyazen i d-nebder yakkan. Γef 15h00 d asawen yella-d yiwen n usarag ɣef tedyanin n 20 yebrir 1980 akk 2001, sɣur umeɣnas Mohand Nait Abdellah. Syin ɣer-s ɣef 16h00 tella-d tukci n warrazen i yinelmaden ara d-yufraren deg temsizzelt n 20 yebrir, iwumi nefka isem-agi : “Seg umennuɣ ɣer tira”. Igemmaḍ n temsizzelt-agi fɣen-d ass-nni n ssebt taṣebḥit n wass, yal aswir yufrar-d deg-s yiwen unelmad. Deg ukayad n useggas amezwru yufrar-d uḍris n unelmad Bettouche Rayane, seg uɣerbaz alemmas n Ikhelouienne. Ma deg ukayad n useggas wis sin neɣ wis tlata neɣ wis rrebɛa d iḍrisen n yinelmaden n uɣerbazn Akaoudj i d-yufraren, akka Kettab Manal, Sbihi Lina akked Trif Lydia. Ad d-nesmekti belli, iḍrisen n ukkuẓ-agi n yinelmaden ad ddun deg yisebtar n Uɣmis n Yimaziɣen n La Dépêche de Kabylie, yal ass n letnayen ad d-yeddu yiwen deg-sen, ad bdun ad ad-tteffɣen seg wass n letnayen i d-iteddun.

  Adaoun Abdelghani 

  
 Zemrent ad ḥulfunt tlawin n taddart deg Yiɣil Ɛli, i d-yezgan s wazal 95 n yikilumiṭren ɣer unẓul-amalu n Bgayet, d akken ayen yakk i d-yenneɣlen d ageffur ddurt-a yekfan, d tiririt kan n Unẓar ɣur-sent. Dɣa, deg wussan-nni n taɣart i yesḥeyyren afellaḥ d uremmas, ameqqran d umecṭuḥ, kkrent tlawin n temnaḍt-a i d-yefkan aṭas n yinaẓuren, grent ttrent Anẓar, ɛennant ɣur-s ad d-iruc akal yekkawen. S uheggi n tdukkla tilemẓit « Ssut n yidurar », i d-yennulfan iseggasen-a ineggura kan, yettunefk wazal i wansay-a aqbur, yettwasider-d s uḥḍar n yakk lɣaci n udrum. « Mazal neṭṭef nekni deg lɛada-a. Nwala kan liḥala n tegnewt teqqur, nenna ad nekker ad netter Anẓar ad d-teɣli lgerra ». D awal n yiwet n teḥdayt i yekkin deg uheggi. Deg unejmuɛ n waṭas n tlawin d warrac, ɛeddant merra tmekkiyin seg tiddiwin n tuttra n Unẓar. Akken s ccna s yiwet n taɣect n  » Anẓar Anẓar, a Rebbi ssew-itt ar aẓar », tella-d tiɣri ɣef waṭas n yixxamen i usuter n wayen yettwaheggnen d tagella. Ilaq ad d-nini d akken ur mazal yeṭṭuqqet wansay-a ɣur leqbayel am zik. Simmal ttidiren deg zzman atrar, simmal berrun i wayen yeqqnen ɣer yidles d teflest-nsen (liman).

  M. K. 

  
 Ass-nni n 6 deg waggur-agi n furar ideg nella, yella-d leqdic d anesbaɣur deg uxxam n yidles Mulud Mεemmri n temdint n Tizi Uzzu. Armud-agi, yella-d d amulli amezwaru n uṣenṣeb n tmaziɣt, s usentel “ Aṣenṣeb n tutlayt tamaziɣt, d aseğhed n tumast taɣelnawt akked yidles azzayri”.

 Aṭas n yidisan i d-isuddsen leqdic-agi, ad d-nebder gar-asen : Tanmehla n yidles, axxam n yidles Lmulud At Mεemmer, tamkerḍit tagejdant n tɣuri taɣerfant, s tallelt n tesdawit n Tizi Uzzu akked umussu asdukklan n lwilaya n Tizi Uzzu. Ma d ahil i yettwaxdamen i lmend n umulli-a, yebda taṣebḥit n wass-nni n letnayen 6 deg furar, s waṭas n yirmad d temsikniyin (tin n tutlayt n tmaziɣt, tin n yidlisen akked tezrigin. Llan-d diɣen sin n yisaragen i d-yewwin awal ɣef tutlayt n tmaziɣt d uṣenṣeb-is. Amezwaru iga-t-id taṣebḥit n wass Mass “Ahmed Nekkar” (d ameɣnas d aneggal), ma d wis sin iga-t-id Mass “Rabah Boucetta” (d aneɣmas deg APS, d aselmad aqdim n tmaziɣt), deg tmeddit n wass, ma ɣer taggara-s yella-d usenεet n usaru-nni “Adrar n Baya” n Azzedine Meddur. 

<p style="text-align: center;"> Ayen i d-nan 

  Goumeziane Nabila, d tanemhalt n yidles:  

 “nesmekta-d ass n 6 di furar 2017, i nga d asmekti amenzu n uṣenṣeb n tmaziɣt. Tura ula d adabu yebɣa ad isddukkel tumast neɣ tamagit n tmurt n Lezzayer, yettban-d wannect-a imi yerra tutlayt n tmaziɣt d tunṣibt deg tmendawt. Ihi tura ad nger tiɣri i yimyura d yimnadiyen, i wakken ad d-rren idles d tsekla-nneɣ seg timawit ɣer tira”.

  Kemmar Dalila, d tanemhalt n uxxam n yidles Lmulud At Mεemmer:  

 “nga ass n tezrawt uzzig, ɣef uṣenṣeb-agi n tutlayt-nneɣ. Aṭas n yiwudam d yimdanen yemgaragen n tmetti i d-yusan, ferḥen s wayen nexdem, ula d nekkni nefreḥ yis-sen, nessaram aseggas i d-iteddun ad nexdem ugar”.

  Boucetta Rabah, d amsarag d aneɣmas: 

 “Aseggas-aya segmi tuɣal tmaziɣt d tutlayt tunṣibt deg tmendawt n tmurt-nneɣ. D amennuɣ, d timeɣnest, akked d tazzla-nni n yidamen i yessawḍen ɣer yiswi-agi n uṣenṣeb. Nezmer ad d-nini belli yeffeɣ leεtab ɣer tafat, yerna tefsus teεkumt fell-aɣ, tura yeqqim-d kan uṣenṣeb-is deg unnar n uxeddim (s tira, s usizreg, s unadi…)”. 

<p style="text-align: right;">   Ghani Amazigh 

 
  
 Anwa ur nessin  ara Dda Maḥmud  BUƐRABA di temnaḍt n Buzgan?

 Imi ara i teddu deg ubrid-is s nwaḍar-is akked učapun yezga ɣef uqerruy-is. Ad as-tiniḍ d asegbar n ssinima, yrsdukel lqedd d ssifa.

 Ilul-d deg taddart n Takuct, d amjahed, d win yettikin di tegrawla 1954 n tmurt n Lzzayer mgal Afransis. Asmi tewwi tmurt-nneɣ timunnent-ines, Dda Maḥmud, yufa-d axeddim di tɣiwant n Buzgan, xas ma tazayezt-ines meẓẓiyet, yessaweḍ yesseker-d  arraw-is, irebban akken iwata. Lbaṭel n ucengu Afransis yeǧǧa-d cwami di tudert-is, d cwami ijerḥan ul-is, mazal zedɣent cfayat-ines, d aya  it-yerran yessenfali-d  akk  ayen izedɣen ul-is s tẓuri-ines, ass-a yuɣal d aserqat, ineǧǧer tiɣawsiwin s usɣar.

 Asmi yeffeɣ tastaɣt , akud-is akk yefka-t  i tẓuri n wayen iḥemmel, ijemmaɛ tiqqaraɛtin n plastic, ineǧǧer deg usɣar ixeddem-d s yess ibeckiḍen , timucarin akked imrigen akk yessexdem ucengu Afransis  mgal aɣref Azzayri, akken ad yessenger agdud-is.

 Dda Maḥmud d yiwen yesseḥbibiren ɣef twennaḍt war ma yeẓra, imi tiqqraɛtin akk ittḍeggiren lɣaci n taddart-is, netta ijemmɛ-itent ar tberrakt-is, yettales-asent talalit, yettara-tent d tiɣawsiwin n ucebbeḥ neɣ d ssenf n yimrigen yesseqdac lemḥella Afransis di tallit-nni n tegrawla n 54.

  Ma nesteqsa Dda Maḥmud ɣef wayen ixeddem, yeqqar-aɣ-d: 

 &lt;&lt;Bɣiɣ ilmeẓyen n wass-a, akked tsuta id i teddun, wid-nni ur d necfi ara i tegrawla, ad ẓẓren akken Afransis ur aɣ-d-yefki ara timunnent d tikci, aṭas n yi-dammen i yuzzlen deg wakal-nneɣ aɛzizen, aṭas n miḥyaf  i iɛeddan ɣef imezdaɣ n tmurt-nneɣ sumata, aṭas i nenɛettab akken ad d-nḥelli tilelli&gt;&gt;. Ass-agi, ad naf yexdem ufus-is ugar n 200 n tɣewsiwin, tabarrakt-is tettak anzi ar usalay amecṭuḥ. Tiddukliwin iqeddcen deg yidles Amaziɣdi temnaḍt-agi n Buzgan, warǧin ttunt Dda Maḥmud, zzgant ssawalent-as akken ad icebbeḥ timzikniyin d tt-heggin yal tafaska, akken ad yernu aɛeqqa n lemleḥ i leqdic-nsen.Dda Maḥmud s lferḥ-is dinna i yella, warǧin yegdil tinnubga, yezga yeḥder netta akked tɣawsiwin-ines di yal tafaska. Ayen yessewhamen ass-agi, ugar n 80 n yiseggasen di tudert-is, Dda Maḥmud mazal iqeddec di tẓuri s tebɣest n yilemẓi n 20 n yiseggasen.

<p style="text-align: right;"> ḤEMMAR  BUSSAƐ 

  
 Segmi i d-tella ilindi teẓrigt-ines tamenzut, tebda tettekcam deg wallaɣen tikti n usmel-a (forum) am wansay amaynut deg dduḥ n Udrar n Fad. Ɣef waya ihi, yesres-d taggara-ya uselway n tɣiwant n Ayt Smaɛel ulɣu ideg i yesneɣmes iɣermanen, ed tdukkliwin ladɣa, dakken asmel-a ara d-yettwassudsen s twizi gar tɣiwant-a iɣef nettmeslay akked umussu-yis asdukklan, ad yili ass n 28 ed 29 deg wayyur-a n ɣuct. Iswan i yettwaneyycen ilmend n warmud-a ṭṭuqtent, gar-asen amciwer gar tdukkliwin n tɣiwant ɣef kra n tlufa, tallelt i tid i d-yettnekkaren.

 Yelha ayendin mi d-ttilint tektiwin-a n ttiɛadat-a, maca ad igerrez ugar lemmer ad yettwagem ddeqs n ubaɣur seg-sen, daɣen, ad yettwassemras deg teɣzi uqeddic n tdukkli, n twizi, gar tdukkliwin n taddart merra. Dɣa, am tegnit n yilindi, tturaǧun yisaragen, aṭas n tigawin ed umbaddal n tektiwin deg uxxam n yilemẓiyen.

 D ameslay ɣef wamek ad ilin, ed ad wennɛen warmuden n tdukkliwin i inuḥen deg taddart, qeddcent deg waṭas n taɣulin: ama d tidukkliwin tidelsanin, tinmettiyin, tinaddalin, tid n twennaḍt neɣ d tiyaḍ. Ilmend n waya, llant-d sɣur uselway n tɣiwant tnubgiwin i wwḍent i yakk iselwayen n tdukkliwin n temnaḍt imi mgarawen snat n tikkal ar tura. Deg ttiɛad-a wis-sin, yelha ma yessarem yiwen ad d-ffɣen yigmaḍ d wid yelhan ugar ɣef ɣuct n yilindi, ara d-ineǧǧɛen daɣen iɣallen n kra n tdukkliwin i yeddurin taggara-ya ɣef tmentilt-a (sebba) neɣ ɣef waṭas. Acimi ihi i yewwi-d afares n temlilit ideg tidukkla yettferrsen tezmer ad tesken s tirmit-is i tbujadt-nni. Ula d imezdaɣ, war ahat, xilla seg-sen i ur neẓri acḥal gedged i tesɛa tɣiwant-nsen d tidukkla, aniɛad d anti-tent !. «Simmal yettmagga usmel-a simmal nettwali lebɣi ɣur yilemẓiyen akken ad kecmen deg umussu asdukklan. Dɣa, aseggas-a nnulfant-d rebɛa n tdukkliwin d timaynutin ɣur-neɣ. Nessaram kan ad yili sey-a ɣer sdat ugar n umciwer ed umɛiwen gar-asent». I aɣ-d-yenna uselway n tɣiwant n Ayt Smaɛel mass Ɛebdun Nasir.

<p style="text-align: right;"> Mhenni Xalifi 

  
 Taggara n ddurt yezrin deg uxxam n yidles n Tawes Amruc n temdint n Bgayet, medlent tiwwura n tmeɣra n tizizwit d tament. Degf reḥba n tikelt-a, kkin 44 n yifellaḥen yettrebbin tizizwa, ussan-d si tɣiwanin n lwilaya i wakken ad d-snaɛten lɣella-nsen: tament , ideqqi , tanalt n ugellid…atg. Ayen i d-yufraren deg tmeɣra n useggas-agi, d leṣnaf n tament akked lɣella n waṭas i d-wwin yid-sen ifellaḥen yekkin di Reḥba-agi.”Aseggas-agi, yella lxir, llant teɣrasin i d-yefkan almi d 7 n litrat n tament. Rnu ɣur-s, llan waṭas n lesnaf n tament : tament n tlegit d uzeggar , tament n ukalitus, tament n ččina, tament n teẓgi “tin n ubelluḍ d lexrif” …’’ i d-yenna yiwen n ufellaḥ n temnaṭ n uqbu‘’. Ula d ssuma daɣen tudred aseggas-agi ma nqerren-itt ɣer yilindi 4000 i DA kg, i deqqi 3000 DA i kg, tanalt ugellid 1000DA i 10 gramme. Iwakken ad yenerni usefrek deg urebbi n tzizwa”Apiculture», tidukkla ifellaḥen n lwilaya n Bgayet, gren tiɣri i uneɣlaf n tfellaḥt i waken ad d-yefk afus n tallelt i wid yebɣan ad seftin deg uḥric-agi : tiɣrasin, neɣ duzan iseqdacen deg unnar . Seg wakken tizizwa llant s wazal-nsent deg tmeddurt n talsa d ugama, afessuy n ujeǧǧig n tjur d lɣella s umata, neɣ deg tujjya n umdan, ihi ilaq ad nesseḥbiber fell-as . am wakken i as-yenna Albert Einstein :” asmi ara tenger tzizwit… ad tenger ddunit’’ . 

<p style="text-align: right;">  Brahim.Benhamouche  

  
 Ass-nni n lexmis 23 unbir 2017, imezdaɣ n tmurt n Lezzayer s umata rzan ɣer wammasen n udber i wakken ad xedmen lwajeb-nnsen n tefranin tigidanin, yerzan Isquma iɣerfanen iɣiwanen (APC) akked Yisquma iɣerfanen n lwilayat (APW). Deg umagrad-agi, nextar ad d-nmeslay ɣef wayen akk i icudden ɣer tefranin-agi n 23 unbir 2017, deg ladayra n wagennun. Tikkelt-agi, neɛreḍ deg tirza-nneɣ tasebḥit n wass-nni n lexmis iɛeddan, i d aɣ-yewwin ɣer ladayra n wagennun, yetabaɛen ɣer lwilaya n Tizi Uzzu. D ladayra ideg llant tlata n tɣiwanin: Taɣiwant n At Ɛisa Mimun, yesɛan 19 n yikersiyen, taɣiwant n Timizar, yesɛan 19 n yikersiyen, akked tɣiwant n Wagennun, yesɛan 15 n yikersiyen. Nerza ɣer 3 n wammasen n udber, yal taɣiwant nɛedda ɣer yiwen deg-sen. Ha-ten-in wugar n yisallen ɣef tefranin, deg tlata n tɣiwanin-agi. Ad d-nezwir deg tɣiwant n At Ɛisa Mimun, ideg jerden wazal n 11 838 n yimdanen iman-nsen deg lejridat n lbuṭ, i yettwaferqen ɣef 08 n wammasen n udber akked 16 n yinirawen n udɣar. D taɣiwant iɣef myeḥzwaren 6 n wumuɣen n yikabaren-agi: RND, RCD, FLN, FFS, MEN, MPA. Ma d igemmaḍ n tefranin-agi imenza, llan-d akka. Ɣef 10h30, leḥsab yerzan taɣiwant yewweḍ ɣer 7,05%, ma d win n usqamu n lwilaya yewweḍ ɣer 6,04…

  Yettkemmil deg usebtar 13 

  
 Asen n 22 deg aggur –agi n Maggu &amp;nbsp,; tuɣal tajmilt i sin n inaẓuren yettwasnen tirni di tmurt n Leqbayel  Meksa Abd El Kader akked Ali Ideflawen.

 Tajmilit id yellan ddaw leɛnaya n Tɣiwant n Timizart i lmend n was agreɣlan n tigemmi, tusa-d di lawan-is  imi ahat ma llan inaẓuren deg temnadt n At Jennad yuklalen tisemɣert  ur d nettaf-ara am sin icennayen-agi id yewwin ayen din  i  tizlit taqbaylit &amp;nbsp,; imi ɛebban amennuɣ fell-as seg imezwura. Akka dɣa Meksa Abdelkader ilul asen n 4 yunyu 1954 deg At jennad ( taddart n Mira) . Yebda ccna asmi i tuɣ di Fṛansa deg useggas 1976 anda  yemyusen netta d Nathalie. Ayen icna d wayen yenna yewwi d ɣef tamagit n tmurt . Anwa deg-nneɣ ur necna-ara yid-s yiwwas tizlatin –is am” Massinissa” , “ Loundja», “Anẓar, “Timecreṭ»,” tafsut” ? Meksa Abdelkader yella seg imezwura iḍefṛen ccna atrar s teqbaylit &amp;nbsp,; yesnerna  leqdic-is ɣer win n Yidir, Noredine Chenoud, Djamel Alem , Ferhat Mhenni, Les Abranis, Inasliyen, tagrawla, Brahim Iziri….

 Aḍebsi amezwaru n Meksa “Lunja” akked “ tafsut ‘  fɣen-d dagi di tmurt. Sin akkin yunag ɣef tmurt n Fṛansa anda id yeskeles aḍebsi nniḍen “ asif” deg id ddan-t tizlatin-is yeččuṛen d sser am “ Anzar “ neɣ ɛad “ anda-ken a wid yesfrun,”. Deg useggas n 1979 Meksa yeɣza ugar deg unadi  ɣef tajaddit deg uḍebsi-ines “ tafunast igujilen” anda ara d nnaf tuɣac-is ur nettwattu am “ Zelgum” , « Arzez d tzizwa ». Aḍebsi-ines wis tlata ifɣ- d deg useggas 1980 ddaw uzwel” amnekcem” .  Deg useggas n 1981 yecna di Sidi Frej ɣer tama n tiqucac n ccan n tmurt n Fṛansa “ Leo Férré d Gilbert Lerroux. Tasfift taneggarut n Meksa Abdelkader tella-d  deg useggas 1988 ddaw uzwel “ Amɣar azemni”. Meksa yemmut di lɣerba deg useggas n 1988.  Yettwemḍel deg taddart-is Mira.

 Ali Ideflawen si tama-s ilul deg useggas n 16 yennayer 1957 deg taddart Nat Garet ( ddaw mira) di tɣiwant n Timizart . Amecwaṛ id yewwi di tẓuri yebda deg iseggasen n 80 . Ali ideflawen seg wid ifernen tizlit tatrart  tamaḥadit. Deg anect-a yeḍfer amecwar   n Ferhat Mhenni armi kra n tizlatin yecna wagi iɛawed-asen-t wihin . Amedya tizilit n   « Berwagiya » neɣ tizlit «  Oui Oui Monsieur ». Maca Ali ideflawen yettwasen ugar s tizlatin-is timenza id yeddan deg tasfift «  a lawan yettazzalen » imi sked anwa ur ḥuzan-t deg akken tuɣac yellan deg umezday-agi ( album)  zdin-t isefra lqayen ɣer uẓawan ifazen id yecna Ali s taɣect-is yeččuṛen. 

 Kra yecna d kra id yewwi d tizlit , icudd ɣer taqbaylit  d-useḥbiber ɣer yimal n tmagit n tmurt. Ɣef aya werǧin iccuḥ seg uneḥḍur-ines akken ad ɛiwen tidukkliwin tidelsanin i t-yessuturen yal mi ara d swejdent tameɣṛa, a beɛda seg asmi id teldi tawwurt i leqdic sdaxel n tidukkliwin tidelsanin  deg useggas n 1989.

 Akka dɣa  deg At jennad,  Ali ideflawen yelḥa amecwar akked tadukli tadelsant Youcef Ou kaci , imi tameɣṛa  tamezwarut id yellan deg axxam n yidles «  Youcef Ou Kaci » deg useggas 1990  yecna deg-s Ali Ideflawen mebla ttawilat n uṣiweḍ( la sono) yerna ɣef ticamuɛin,  acku aɛdawen yidles gezmen lexyuḍ n trisiti akken ur d telli-ara tameɣṛa-nni id tesewjed tadukli tadelsant Youcef Ou kaci id illen yakken. Xas akken , tazeqqa tareɣreɣ si lɣaci id yusan si yal tama akken ad walin wa ad slan i Ali Ideflawen. 

 Ali Ideflwen deg anect-a werǧin iɣull tidukkliwin tidelsanin, imi anda is-id sawlen yenna “ yerbeḥ” . Aṭas diɣ id yettmektayen  tameɣṛa yexdem deg annar n  Freha i lmendad n tfaska n tmedyazt  tamenzut  « Youcef Ou kaci » id yellan deg At jennad( Aghribs, Freha, Timizart)  deg useggas n 1991. 

 Ɣef aya  d wayen nniḍen,  tajmilt tunṣibt id hegga  taɣiwant n Timizart i sin icennayen-agi d ttin ara iressin( mebla ccekk)   ansay n usemɣer n kra n win id yernan adɣaɣ ɣef uɣlad n lebni n tnaṣlit-nneɣ.

 Ait Slimane Hamid

  
 Issem-is Sabrina Mokhfi. Tesεa 16 n yiseggasen di laεmer-is, d tanelmadt deg uswir wis ssin, aseggas wis 04, deg uγarbaz alemmas n Yirjen, tamnaḍt n At-Yiraten. D tamelḥant u d tacmmumḥant, tufrar-d deg umḍiq amenzu n  » Lalla-s n Tullas n Tizi-Wezzu n useggas 2016″ di tezrigt-is tis 04.

 Tettwafren lalla-s n tullas di temzizelt-agi s thuski (ṣṣifa), deg tikil d wadduy, Sabrina tefraḥ aṭas s umzizwer-is, maca ur tumin-ara ad-tufrar deg umḍiq amenzu, d asebγes n yimawlan-is « baba-s d yemma-s » itt-idegren tewweḍ γar tqacuct.

 Nnig n 20 n tehḥdayin i yukkan di temzizelt-agi Taḥdayt tucbiḥt neγ lalla-s n tullas, id-itthegi yal seggas mass Hacène Nébri. 

<p style="text-align: right;"> Islam Bessaci 

  
 I lmend n useggas wis 26 seg wass mi yemmut Dda Lmulud At Mɛemmer, ad d-nezzi am yal tikelt i wakken ad neḥyu awal-is, tamusni-s d ubrid i ɣ-d-yenǧer.

 Ass-a, ilaq ad t-id-nessukes si tatut yecban lmut; am akken ɣ-d-yessukes si tillas (ṭṭlam) n umezruy. Acku d tatut i ineqqen igduden. Win yettun amezry-is, tutlayt-is, idles-is d wakal-is,….. acu ara s-d-yeqqimen? S wacu ara yesɛu isem gar yegduden nniḍen n dunit ? I tmudi n tudert-is, Dda Lmulud yufrar-ed gar imusnawen imeqranen. Yerra-aɣ-d ccan d wazal, s wayen yura d wayen yenna. 

 Si tmurt n Leqbayel ar Icelḥiyen, seg Waṭlas ar Lgurara, seg wedrar ar Tniri, seg Umalu ar Usammar,…Tamurt imaziɣen yekka-tt-id i wakken ad yesdukel tagamat d yidles amaziɣ. Ur t-yecqi acu ara t-id-iṣaḥen, ur t-yecqi ad yeṭṭef kra n wemkan di leḥkem, ad yali d aneɣlaf neɣ bitta d lwali.  D tutlayt d yidles n Tmazɣa i t-yrḥan, i ɣef yefka ddunit-is meṛṛa. Xas ayen yuklal ur s-yuɣal ara s wudem unṣib, maca wid-is, igduden imaziɣen anda ma llan ttqadaren-t, ttɛuzzun-t, ttgalan-yes, smektayen-t-id am nekni ass-a.Ass-a, ayen ara yessidren Dda Lmulud, bab n tmusni d wawal yesɛan azal, d idlisen-is ma neɣra-ten, d tamaziɣt ma nettaru yes deg yiɣerbazen, deg yidlisen, deg yiɣmisen d lbiruwat.     Acku, agdud ur nesɛi ara iles d yidles, am ṭejra nebla iẓuran. Cwiṭ kan n waḍu ma ihubb-ed ad tt-yeqleɛ. Akken ur rekkun ara iẓuran-nneɣ, ilaq ad ten-nesway s usefti d usnerni n tutlayt d yidles nneɣ. 

 “Afus deg ufus, Taɛkemt ad tifsus”

<p style="text-align: right;"> Agraw n inelmaden  

  Tasnawit si Lḥasen Utaleb n At-Yanni 

  
 Aqejmamar d azwel i yextar umsefɣul « caricaturiste » ilemẓi Mass Kamel Bentaha, i tesfift-is tis snat n wunuɣen, i d-yessuffeɣ deg ussan-agi kan iɛeddan ɣer tezrigin Asirem n Tubiret. Ula d tikkelt-agi s tutlayt n tmaziɣt, mbeɛd mi d-yessazreg yakan yiwet deg 2015, s uzwel «Ʃeẓẓi akked Ʃezzul ». Yewwi yis-s arraz amezwaru deg Tfaska tagraɣlant n tesfifin n wunuɣen n Lezzayer « FIBDA » deg useggas n 2016. D adlis n 16 n yisebtar, llan deg-s 80 n yifɣal s tutlayt n tmaziɣt, yettnuzu s wazal n 200DA deg tnedlisin. Tasfift-agi n wunuɣen, tebna ɣef xemsa n yiwudam d igejdanen (aqejmamar akked tmeṭṭut-is), d tlata-nniḍen (iseɣ, azger d uzrem). Issefek, ad d-nini belli d netta i ixedmen asuneɣ n yifɣal, d netta diɣen i ten-id-isenṭaqqen s tmaziɣt. Lḥasun d taqsiḍt yelhan aṭas i warrac, tesshel i tɣuri, yerna tesɛa izen. Ad d-nini diɣ belli d netta i d amaziɣ amezwaru deg tmurt n Lezzayer i yerran ddhen-is ɣer tesfifin n wunuɣen s tmaziɣt. Nezmer, ad d-nefk agzul n tedyant-agi deg kra tefyar. Yella uqejmamar d amecḥah, yiwen wass iserfa tamɣart-is. Netta yewwi-d iɣes deg tidet, la as-yeqqar d aksum i d-nefqeɣ. Mserfan tuɣal truḥ s axxam-nsen. Yerǧa uqejmamar ad d-uɣal ulac. Γer taggara iceggeɛ azrem yerra-tt-id s axxam. Ad d-nesmekti kan belli, Mass Bentaha Kamel, yettwassnen s yifɣal i yella i xeddem-d yal ddurt deg uɣmis « Le Pays ». Ilul ass n 15 deg waggur n tuber 1968, deg taddart n Cerfa n Behlul deg tɣiwant n Yiɛeẓẓugen deg lwilya n Tizi Uzzu. Yexdem yakan diɣen ifɣal deg uɣmis « Les nouvelles confidences » s tefransist, akked deg tesɣunt i lmend n yigerdan « Nounou ».Yessarem s uxeddim-agi-ines, ad yessiweḍ ad d-yefk timussniwin-ines timeqqranin i yidles d tutlayt n tmaziɣt, akken ad yessbuɣer tamkerḍit n ugdud amaziɣ. Am wakken daɣen ara t-yeg d ttawil swayes ara yessiweḍ tikta-s s arrac imeẓyanen, yerna ad asen-yessiḥmmil taɣuri s tutlayt n tyemmat-nsen. Imi daɣen igerdan ḥemmlen ad walin unuɣen, yerna kerhen adlis meqqren, neɣ yeččur d tira s uberkan.

  A. A. 

  
 I lmend n wass agraɣlan n tmeṭṭut, i d-yettilin yal aseggas ass n 08 deg meɣres, tawacult n yidles n lwilaya n Tizi Uzzu, tsuddes-d leqdic adelsan s wazal-is. D armud yeddan ɣef teɣzi n 4 wuassan, imi yebda ass-nni n lḥed 05 deg meɣres, yekfa ass-nni n lexmis 09 deg waggur-agi ideg nella. Γef teɣzi n ukkuẓ n wussan-a, lland waṭas n yirmad yecban timsikniyin (tiqnedyar, talaɣt, lḥelwa, iẓeḍwa n taḍuṭ…) timsikniyin n usuneɣ d tid n yidlisen, yella-d diɣ usenzi s ubuddu sɣur kra n yimura. Ma d ayen yerzan ahil yettwaxedmen, yella-d akka : ass n 7 deg meɣres, deg uxxam n yidles Mulud Mɛemmri tella-d tɣuri n yisefra d yicewwiqen n tlawin, yella-d diɣ usenɛet n usaru-nni «Tutlayt n Zahra». Ma deg tzeqqa-nni «Axxam-nneɣ» n uxxam n yidles, tella-d rreḥba n tlawin akked tiddukkla tadelsant Faṭma n Sumer n Illula Umalu. Ma deg Umaruz n uxxam n yidles n Azazga, tella-d tɣuri n yisefra d tajmilt i tmeṭṭut, yella-d diɣ uskan n usaru-nni «Le vent des Aurès». Ma deg temkerḍit taqejdant n tɣuri taɣerfant, tella-d yiwet n temlilit neɣ d asikew n tira n tlawin sɣur Ben Mouhoub Djouher, Naima Si Mohand, Kenza Djurdjura, Zoulikha Touati, Ouarda Cherifi. Ass n 8 di meɣres, deg uxxam n Yidles n Tizi Uzzu, tella-d yiwet n temlilit ɣef tẓuri n tmeṭṭut. Tella-d diɣ yiwet n tmeɣra n ccna, ideg iɣenna Mourad Guerbas, Siham Stiti, Khaled Par hasard. Ma deg umaruz n Azazga yecna Guerbas, Rachid Hemmouche, Said Mhelmi d wiyaḍ. Deg tzeqqa n ssinima n Tizi Uzzu, yella-d usenɛet n usaru «Lalla Faḍma n Sumer» n Belkacem Hedjadj, am wakken daɣen i d-tella turart n yiwet n tceqquft n umezgun sɣur tarbaɛt «Fertuna». Ma d ass-nni n lexmis 09 deg waggur-agi ideg nella, tella-d tmeɣra n taggara deg uxxam n umezgun Kateb Yacine n Tizi Uzzu, d tajmilt i tlawin-agi : Nna Faḍma, Touati Zoulikha, Nna Ouardia Cherrak, Nna Tassadit d Farida Gueroub.

<p style="text-align: right;"> Ghani Amazigh 

  
 Deg wussan-agi yezrin i d-yeffeɣ udlis amaynut n tmarut d tmedyazt Massa Sadia Bounadi iwumi tsemma “Macahu s usefru 1” d taḥkayt n temqerqert akked tifirɛqest, i d-yeffɣen ɣer tezrigin n Aframed. D wagi i d adlis wis tlata ara d-tessuffeɣ tmedyazt-agi tilemẓit. Yettnuzu s wazal n 150DA, deg-s 32 n yisebtar. Aḍris-agi n tmacahut n temqerqert d tifirɛqest, yella yakan deg timawit s tewsit n tesrit, ma d Sadia Bounadi, tamezwarut, terra-t-id ɣer tira, , tis snat terra-d s lmizan n usefru, tis tlata terna-as-d unuɣen i icebḥen aṭas. Iwudam n teqsiḍt-agi d tifirɛeqest akked temqerqert. Ad d-nemekti belli Sadia Bounad, tlul deg taddart n Rafour deg lwilaya n Tubiret. D tamarut n sin yidlisen-nniḍen : Lxir n Uxellaq deg 2009, i d-yeffɣen ɣer tezrigin n Usqamu unnig n timuzɣa (HCA). Syin akkin terna-d adlis-is wis sin Gar yiḍelli akked wass-a, i d-yeffɣen ɣer tezrigin dima n HCA. D taselwayt n Tiddukla « Iswi » yesseḥbibiren ɣef tgemmi d yidles. Tura akka, ha-tt-an la d-tettheggi aḥric wis sin n tmacahut-agi ara d-yefɣen deg wussan i d-iteddun. Taɣuri igerrzen i yimeɣriyen, afud iǧehden i yimeskaren!

  Adaoun Abdelghani 

  
 Aneḥkam Ziri yuɣ snat n tilawin, ittidir akken yid-sent deg iɣrem-ines. Tamezwarut ssawalen-as Meḥjuba, teɛeqqer, ur tesɛi ara dderya. Faḍma yerna-tt-id d takna ɣef tmezwarut akken ad yesɛu tarrawt. Segmi i d tekcem axxam-is Faḍma, werǧin ikcim taxxamt n Meḥjuba. Ziri iḥemmel kan Faḍma imi tezyen, tesɛa ṣṣifa yerna meẓẓiyet. Aneḥkam ur iẓri ara d acu iḍerrun deg uxxam-is. Mi yeffeɣ tanezzayt ur d-yettuɣal ara alamma d tameddit. Faḍma ad terju mi yeffeɣ uneḥkam seg uxxam, nettat ad teɛnu ihen n uxeddam, ad tekcem ad teqqim dinn-a yid-s. Akken kulles. Meḥjuba tameṭtut-is tamezwarut kullec ɣef tiṭ-is. Yiwen wass teḍfer-itt, tenna-as ar ass-agi ad ẓreɣ s ttbut acu ara txeddem tmexluqt-a daxel n yihen n uxeddam-is. Teǧǧa-tt alammi tekcem ɣer yihen truḥ deffir-s s tuffra, tesṭuṭec-asen si lejqayeq n uqiḍun. Twala Faḍma tekkes akk iceṭiḍen-is, teqqim akken i tt-id tesɛa yemma-s. Axeddam ibedd sdat-s. Tebren-d ɣer deffir, tuɣal-d s axxam, terra iman-is ur teẓri acemma deg wayen ara iḍerrun. Teqqim kan weḥd-s, tetḥeyyeṛ amek ara texdem. Ma ad tekcef takna-nni-ines neɣ ala. Yiwen n wul iqqar-as anef-as i Ziri ad yeṛwi ṛṛay-is, ad yeṛwi Faḍma I d-yerna d takna fell-as, yiwen n wul daɣen iqqar-as kcef-itt ad twali temɣer ara tessemɣar iman-is. Tenna-as iwweḍ-d lwaqt deg ara d-rreɣ ula d nekk ttaṛ, d nettat akk i d sebba n lmeḥna-w. Assen, terra iman-is tuḍen, teskeṛ-d tawwurt si daxel, teṭṭes deg texxamt-is akk ass, ula d imekli ur t-tečči ara. Mi d-yewweḍ Ziri tameddit ur tt-id-yufi ara sdat-s, ur t-tqubel ara ɣer tewwurt akken txeddem zik. Isteqsa tameṭṭut-nni tis snat Yenna-s : ‘’a tameṭṭut, acuɣer akka leflantegga ulac-itt da ? Amek akka, ayagi iɛeddan d nettat iyi-d-ittmagaren ɣer tewwurt, ass-agi ha-tt-an ulac-it. Yella kra i tt-yuɣen aɛni ?’’ Terra-as tekna-nni : ‘’ur ẓriɣ ara, mi uliɣ ɣer-s ɣer texxamt-is, ufiɣ-tt teɣleq-d tawwurt si daxel, mi as-wwteɣ, tenna-yi-d erẓ-iyi akin. Ur ẓriɣ ara acu i as-xedmeɣ.’’ Imiren, yuli Ziri ɣer texxamt n tmeṭṭut-is tamezwarut, ibedd sdat n tewwurt. Alammi d imiren i d-imekta-d belli seg wasmi d-yerna takna fella-s ur ikcim taxxamt-is, ur igin d Meḥjuba, ittili kan d Faḍma. Iwwet-as ɣef tewwurt, yenna-as : ‘’lli-tt-in d nekk, d argaz-im. Telli-as-tt-id, ikcem iqqim ɣer tama-s, yenna-as : ‘’d acu i kem-yuɣen, thelkeḍ? Yella wi kem-iḍelmen?’’ Meḥjuba ters-d seg umeṭraḥ, tenna-as : ‘’kkes aɣbel ay argaz, ur tufiḍ d acu iyi-yuɣen. Xedmeɣ akka i wakken dɣa ad d-tkecmeḍ ɣer texxamt-a, ad nili xerṣum kra n ddqayeq weḥd-neɣ. Sɛiɣ yiwet n lbaḍna, bɣiɣ ad ak-tt-iniɣ. ‘’D acu a tameṭṭut ! Aql-aɣ weḥd-neɣ, ulac win i aɣ-id-isellen, ini-yi-d kullec, hdeṛ.’’ I as-yenna urgaz. Terra-as-d: ‘’ay argaz, tamezwarut ɣur-k ad ak-iffeɣ laɛqel, ayen ara ak-in-iniɣ ad ijraḥ tasa-k. I wakken ad tt-tebteḍ iman-ik deg wayen ara ak-iniɣ, ilaq-aɣ laɛqel d lmeɛqul. Ihi tameṭṭut-ik tis snat, tin tḥemmleḍ am leɛmer-ik ha-tt-an tetteqqed-ik, txeddeɛ-ik d uqeddac-is. Akken ara teffɣeḍ seg uxxam, nettat ad t-teɛnu ɣer uqiḍun-is, ad teqqim din-a acḥal. D ayen wallent wallen-iw iḍelli. Ḍefreɣ-tt deffir s tuffra sakdeɣ si lejqayeq, walaɣ ayen ur tettamneḍ ara. Ɣur-k ad as-tiniḍ d tismin i yusmeɣ deg-s. Ttbut ma ihwa-ak d kečč ara t-id-yawin s timmad-ik. Argaz isussem yuɣ-itent mkemmed. Yenna-as : ‘’susem, ɣur-m i wumi teqqareḍ, jmeɛ lbaḍna ma d tin-a zemreɣ-as. Iṣubb-d urgaz ittaḍsa, irra iman-is acemma ur iḍri. Teḍfer-it-id Meḥjuba terra iman-is tuḍen, tettṣubbu-d s ttawil tiṭrejtin. Ččan imensi akken, necṛaḥen gar-asen am zik… Azekka-nni sbeḥ, inna-asen Ziri ḥelset i uɛewdiw-iw ass-a ad ffɣeɣ ad t-id-sɣareɣ cwiṭ. Iffeɣ d yemnayen i t-ittḥamin. Izwar-asen, yenna-asen ad I yi-d-leḥqem, ad sazleɣ cwiṭ aɛewdiw-iw. Ijbed algam, aɛewdiw isfezwi am lebṛaq, iḍal i tizi, idreg ɣef wallen n yemnayen i iddan yid-s. Mi yeffeɣ idreg ɣef tiṭ, iḥbes irs-d seg uɛewdiw, iẓẓel di tmurt, isteɛmel iɣli-d seg uɛewdiw, yerreẓ ur izmir ara ad ikker. Akken d-ḍallen yemnayen i tizi, walen Ziri di tmurt uzlen ɣur-s. Yenna-asen:’’ ɣliɣ-d seg uɛewdiw, tura refdet-iyi, awit-iyi s axxam. Ziri yerra iman-is ur izmir ara ad issers aḍar-is wala ad isembiwel ifassen-is. Refden-t s leḥder yemnayen, wwin-t ɣer uxxam-is. Iẓẓel deg umeṭraḥ kecmen-d ɣer-s wid ara t-ilawin, rnan-d tlawin d yirgazen. qqimen yid-s alammi inṣef yiḍ. Ssyin inna-asen, issuter deg-sen ad t-ǧǧen d tmeṭṭut-is ad isteɛfu. Mi ffɣen akk lɣaci-nni d-yusan ɣur-s, yerra iman-is irẓa-t nadam, iɣleb-it yiḍes. Iẓẓel, isteɛmel iṭṭes iṛuḥ di tnafa. Faḍma terna cwiṭ, teqqim alammi tumen belli argaz-is yeṭṭes, teddem aɛwin, teffeɣ-d seg uxxam terra srid ɣer uqiḍun n uxeddam-is. Ziri integ-d seg wusu iḍfer-itt s tuffra. Nettat tekcem, netta yewweḍ ɣer tama n uqiḍun, ifka tameẓẓuɣt ismeḥsis. Yenna-as uxeddam-nni : ‘’d acu i kem-iṭfen ɣer tura a Faḍma? Tɛeṭṭleḍ akken ad d-taseḍ, teǧǧiḍ-iyi mebla imensi?’’ Terra-as Faḍma : ‘’ceɣleɣ deg urgaz-inna i d-iɣlin seg uɛewdiw, d aya i yi-sbeɛden fell-ak. Kkes seg wul-ik ur I yi-tezzem ara acku d kečč i ifren wul-iw, d kečč i ḥemleɣ. Netta d ababat kan n warraw-iw. Ziri isla i yimeslayen n tmeṭṭut-is, isussem, itebbet ayen i as-tenna Mehjuba, ibren-d s axxam, yuɣal s usu, iṭṭes. Ijmeɛ lbaḍna i yiman-is. Ziri ur iɛeṭṭel ara ikker iɛna lecɣel-is, am wakken ixeddem zik. Deg wussan-nni kan mi yekker ɣer lecɣel-is, berḥen, taqbilt ha-tt-an iẓdem-d fell-as uɛdaw. Uzlen akk lɣaci ad qablen aɛdaw. Ziri d amezwaru, yelsa, iddem leslaḥ, irkeb aɛewdiw yezwar-asen i teqbilt. Isendeh axeddam-is, ameɛcaq n tmeṭṭut-is d yemnayen-is ad t-id-ḍefren. Iwweḍ sdat n uɛdaw isendeh axeddam-nni, yenna-as: ’’ zwir keččini, nekk ad ak-in-ḍefreɣ.’’ Ilemẓi-nni ur isɛi ara kra n lxetyaṛ, icerreg, ikcem talemmast n uɛdaw. Ziri ibren-d ɣer deffir iǧǧa-t weḥd-s ttnasfa n uɛdaw. D netta i d-nɣan d amezwaru ass-nni. Mi yekcem s axxam ɣer tmeṭṭut-is tis snat tɛeggeḍ mi t-twala tenna-as : ‘’a lxir-inu, ḥemdeɣ-k a Ṛebbi cekṛeɣ-k imi d-tuɣaleḍ s axxam ur ak-yuɣ wara.’’ yenna-as Ziri:’’ yelha wayen i d-teqqareḍ, maca win i tḥemleḍ seg wul, win ifren wul-im immut. I d-yuɣalen d ababat kan n warraw-im.’’ Tameṭṭut tefhem d acu ibɣa ad d-yini Ziri, teẓra tura belli iḥṣa d acu yellan gar-as d uxeddam-is, iffeɣ-itt leɛqel. Tunez-as, tessutur deg-s ad tt-yawi ɣer yimawlen-is. Yenna-as Ziri: ‘’ yirbaḥ, ad kem-awiɣ d ayen isehlen. Yewwi-tt ɣer yimawlen-is. Iǧǧa-tt din mebla ma iseɛlem iḍulan-is d acu iḍran. Iqqim alammi teqqim ddeqs n lwaqt deg uxxam n baba-s, iṛuḥ ɣur-s yenna-asen:’’ acuɣer ur d-tuɣal ara tmeṭṭut-iw s axxam.’’ Nnan-as-id: ‘’nenna-as ruḥ, tugi. Ulac amek ur tt-nḥellel ara ad n-tuɣal tugi.’’ Nettat ur asen-tenni ara acuɣer, teqqar-asen kan d lmuḥal ad uɣaleɣ. Yenna-asen Ziri:’’ nekk ur zmireɣ ara daɣen ad ṣebreɣ fell-as. Ssyin qqimen mmeslayen mesfhamen ɣef berru . Ziri ad as-ibru i tmeṭṭut nettat ad tsemmeḥ lḥaq n berru. Akken d-yerra uneḥkam lḥeq n berru d wayen akk icṛeḍ i yimawlen n tmeṭṭut, yenna-asen: ‘’tura mi lliɣ di leḥq-iw, ad awen-d-iniɣ d acu iḍran . Iḥka-asen tadyant amek tella, amek yelli-tsen tcemmet-iten. Imawlen n tlemẓit-nni ḥetcen nudan, ufan ayen akk I d-yenna Ziri d tidet, tcemmet-iten di teqbilt. Kkren nɣan-tt. Swakka, s leɛqel d lmeɛqul aneḥkam Ziri yerra-d ttaṛ n wayen i as-texdem Faḍma d uxeddam-is mebla ma ixser kra, mebla ma icemmet iman-is. 

<p style="text-align: right;"> Ramdane LASHEB 

  
 Samir Ait Belkacem d yiwen gar izumal n yidles d tutlayt n tmaziɣt. Ilul deg taddart n Agni n Teslent deg Ʃin Elhemmam. Seg wasmi yella meẓẓi i iḥemmel ad yettales i wunuɣen yettembiwilen (doublage) s tutlayin-nniḍen, abeɛda s tmaziɣt.

 D netta i d amenzwaru deg tmurt n leqbayel i yessawḍen ad ixdem Pučči. Ixdem-it kan akka tazwara, syin ulac win ur t-nwala ara, ama d imecṭaḥ, ama d imeqqranen. D ayen yesferḥen Leqbayel. Yettwassen aṭas segmi i d-yerna ɣer warrac imecṭaḥ segmi i d-yerna Limučuču d wid-nniḍen. Yebda leqdic-a deg useggas n 2004, yerna-d, sakin, iḥricen-niḍen n Pučči, Nerniya , Da Spilu, Iferfucen,Limučuču , Aɛli d Waɛli , Ipespusen , Črak d waṭas-nnniḍen . Isura-a n Mass Ait Belkacem, tettili-d d allalen i sseqdacen yiselmaden deg waṭas n yiɣerbazen imi i ten-ḥemmeln yinelmaden. Rnu ɣef wanect-a, lemmden-d aṭas n umawal n teqbaylit, ladɣa arrac i izedɣen timdinin. Samir Ait Belkacem, ixeddem seg wul-is, iḥemmel ad ineqqi ccɣel-is, yerna xuṣṣen aṭas n wallalen. Xas akken, meɛna axeddim-is ur as-teqqareḍ ara seg ulac i t-id-yessuffeɣ. Usan-d ɣer-s ula si Marikan walan amek ixeddem, wehmen deg-s. Yesɛa yiwet n terbeɛt xeddmen yid-s s tumert. Tetteki ula d tameṭṭut-is d yelli-s. Yeqqar-d Samir d akken axeddim-agi ur yeshil ara, imi tikwal ur yettwali ara tawacullt-is acḥal n wussan. Yal win ara d-yuraren, ilaq ad d-yettales alamma yeffeɣ-d ṣṣut-is akken ilaq. Aya, yettaṭṭaf aṭas n wakud. Ha-t-an, tikkel-a la d-yettheggi Samir limučuču 4 ara d-yeffɣen ussan-agi n yunyu. Ttekin deg-s ama d icennayen , imyura, inaẓuren, imedyazen, d win iqeddcen deg umezqun gar-asen : zedek Mouloud,Abdelhak sahel ,Hamid Mouali, Brahim Medani, Yousef Hessas, Ali Amrane, Hadjira Oubachir, Massi lewhama, Belaid tagrawla, Tawes Arhab, Nouriya, Mohamed Allawa…atg. Mlalen-d akk akken ad awḍen ɣer yiwen yiswi : asefraḥ n wid i yettraǧun acḥal aya acu ara d-yesuffeɣ Samir.Tikkelt-a, am akken i d-yenna Samir, yefreḥ imi leɛtab-nni yeffeɣ ɣer tafat. Nessaram-as afud igerrzen imi mazal-as amecwar ɣer sdat. Abrid i d -nejren imezwura , ad neddu deg-s akken tamaziɣt ad tennerni , ad teǧuǧǧeg. I usmekti, Samir Ait Belkacem yewwi arraz amezwaru deg tfaska n usaru amaziɣ i d-yettheggay, yal aseggas, Useqqamu Unnig n Timmuzɣa. 

<p style="text-align: right;">  Zakia Ben yahia  

  
 Tagi d yiwet n tdukla i d-ilulen deg useggas n 2015 di Tubiret. Fkan-as isem n yiwen umeɣras “ Leulmi Belkacem “. Teqeddec tdukla i lmendad n yigerdan ixussen, imi ahil d amerkanti. Talalit n tdukla tusa-d akken ad tuɣal d tajmilt i umeɣras Leulmi Belkacem , syin ad ɛiwnen igerdan, wid ixussen d wid yuḍnen. Xedmen yilmeẓyen n tdukla yakan yiwet n tirza ɣer yigerdan i yellan di sbiṭar n Draɛ El Mizan, wid n sbiṭar n Tizi uzzu anda i d-asen-wwin aṭas n warrazen akken ad-ten-sferḥen, ad ttun aṭṭan-nsen. Akken, daɣen, i xtaren yiwet n taddart di tɣiwant n Frikat i d-yezgan di tqacuct n udrar anda yella aṭas n lexṣas, ama si tama n ttawilat n usiweḍ neɣ ayen-nniḍen. U lac d acu id asen-yettawḍen ɣer din. Ihi, tejmeɛ-d tdukla ayen akk ara yesbaɛden asemmiḍ ɣef ugrud di tallit n tegrest, ama d acettiḍ ama d ssiwan neɣ d isebbaḍen ara yemmelsen deg udfel iwaɛren di temnadt-agi , akken daɣen i sferḥen azal n 120 n yigerdan di taddart n Qalus (di lwilaya n Tubiret ) imi wwin-asen arrazen i lmend n lɛid tamezyant. Ad d-nader daɣen ttawilat i d-fkan i i wulmis psychopédagogique i d-yezgan di tɣiwant n Buɣni. Mačči d aya kan, imi iɛeggalen n tdukla wwḍen ula ɣer tnezruft deg yiwet n taddart di tama n Tɣerdayt , akken ad ɛiwnen 400 n yigerdan igujilen imi ffkan-asen lbus i lmend n lɛid. Mazal-iten qeddcen , akken i d-tberraḥ tselwayt n tdukla Massa Fariza Leulmi i uɣmis : “Aql-aɣ nettheggi-d lemɛawnat i wazal n 180 n yigerdan ara nefk di temnadt n Tissemsilt akken ad qablen yis-sen tagrest n useggas-a. Igerdan-a, d wid ixussen, d igellilen, d igujilen , d wid yuḍnen , terna-d deg wawal-is d akken ḥwajen lemɛawna si yal amdan akken ad yali umḍan n yigerdan ara d yesfaydin s lemɛawnat-a. Massa Leulmi tger-d tiɣri s yisem-is d taselwayt n Tidukla Leuli Belkacem akken ad d-ffken medden afus n lemɛawna i lmendad n igerdan-a i ixussen. “Limer yal yiwen deg-nneɣ, ad d-yefk cit, agrud ur t-yettxaṣa wara , d lwajeb fell-aneɣ ass-a ad nili d tiyemmatin d ibabaten n igujilen-a”, i tettweṣsi tselwayt-a. Wid yebɣan ad ɛiwnen tiddukkla di leqdic-a, zemmren ad ssiwlen ɣer wuṭṭun : 07 70 53 10 06 akken, daɣen, tzemrem ad twalim leqdic-nsen ɣef uɣarab-nsen di Facebook : Association du martyr Leulmi Belkacem . 

  Souhila Yamani 

  
 Ddaw leɛnaya n tɣiwant n Timizart, id yezgan deg tamnaḍt n At Jennad, tella-d yiwet n timllit assen n lerbaɛ yezrin deg axxam n tmkarḍit ( bibliothèque) tamaynut-t ɣef demma n twennaṭ (envoronnement ) akked uguren iccuden ɣer liḥala-s yerkin tagara-agi ama di tamnaḍt n Tmizart neɣ di tmurt n Leqbayel wakali. Timlilit-agi, id yussan di lwan-is, tezdi tidukliwin tidelsanin yellan deg annar, akked d wid teɛna talluft s wudem usrid iqedcen deg aḥric-agi. Ayen id yufaren di tamlilit-agi d- akken amur ameqran n-iḍuman yasamasen agama (la nature) d-iḍuman n twaculin imi azal-is yugar 60%. Ɣef aya imusnawen teɛna talluft-agi n-tezdeg n-lexlawi-nneɣ akked leḥwari –nneɣ wekden ɣef useqdec nwafrsen-agi akken nniḍen. Meḥsub lemmer tiwaculin ttanin-t iḍuman-nsen akken iwata, ayen yellan d–agmani (organique) yelha lemmer ad yetwejmaɛ weḥdes di ṭerḥa akken ad yerku ad yuɣal d leɣbar si ara d sfaydin-t tiqwirin akked timazirin d-ifalahen sumata. Nnig waya anect-an ad yesenqes lḥawj ɣer leɣbar akruran (engrais chimique) n luzinat yesluɣuyen ugar tawennaṭ almi d-ulamek! 

 Maca akken ad yedru waya (targit ad tuɣal d tidet), ilaq iɣermaniyen (mačči kan wid n tiɣwant n Timizart, imi taluft terza yakk leqbayel) ad nedkawelen ɣef cceda deg gren agama-nsen, ad sehbiren fell-as uqbal wiyaḍ acku anect-a yeqqen ɣer tadawsa-nsen ( santé) akked tadawsa n-wakal s timad-is. 

 Tidet! Ayen akka nettawali tagara- agi yugar leɛjeb imi anda ma nedda iḍuman mberezwaɛen akkin akka deg iberden, gar leḥwari, deg iqwiren, deg tiẓgwa, ɣef taftisin… ulac tamnaḍt imeɛen i reks-agi yeṭṭeqqir umdan s-ustehzi anda yuffa. Mačči kan d lɛib fellaɣ wanect-a n wer ttrebga, meɛna aya yettecmit ayen iɣ d-yezzin, yesenqaḍ imeḍqan n-usgunfu, inaq imɣan akked tuga, igelu s-iɣersiwen, yettawid yal aṭan i yimdanen. Yewweḍ lḥal alarmi xas tizmrin yeɣlayen aṭas ɣer wul n ibabaten d tyamatin-nneɣ yewwet-iten-t ujeǧiḍ n “wacɛendifih” nerra d-lqaleb i tudert –nneɣ nekni (meḥsub) s-ljil n tura yettaren iman-sen ɣran, fehmen, snan neɣ d-at nnif. Xudi zik, xas akken imawlan-nneɣ werǧin yeṭṭef-iten dderz n ṛwah ɣer iɣerbazen neɣ tisdawiyin, ǧǧan-aɣ-d tudrin d-tizdganin, tiliwa tibaḥanin, tizegwa d-imeḍqan n laman, tiftisin d-timsunin nnig wakal.

 Ahat anect-a n uɛamed ɣef usefsed n twannaṭ yekka-d deg yiwen uḥulfu uffir iɣ yesafhamen belli ayen yezdin medden “d- ayla n baylek” mačči nneɣ. Ɣef aya yerɣa, neɣ yexla, yummes neɣ yemečč ur aɣ-id yecqi-ara; Ahat diɣ aya( n-ustehzi akked uzaylal) d lumayer ɣef yir aṭan iɣ-yeblan yugaren wiyaḍ : lkerh n yiman-nneɣ, aɣanfi n timadit-nneɣ sgusfen tijɛal akked tmaɛ n tudert tushilt wer acemer n- iɣalen. Lejwab ahat leqay, aya d-aɣbel n imesmmatiyen (sociologues) akked imusnawen n yiman (psychologues) ammer yiwwas aɣ-id sefrun ayen akka iɣ texreb targit. Lḥir amenzu d-addud s lɛajlan ɣef ugama akken ad t-id nesukkes deg yir liḥala deg yeẓẓl yesmurḍus. Ɣef aya lemmer yal yiwen deg-nneɣ ad yecrew kan zdat waxxam-is, di tuqna n tiṭ reḥba a tizdig irkeli. Ahat tagara n wawal d-amek is yenna Lounis Ait Menguellet : “win yebɣan a tt-seggem.. iseggem iman-is!”

<p style="text-align: right;"> Ait Slimane Hamid 

  
  Isebtar n tmaziɣt n La Dépêche de Kabylie rran irebbi i temzizelt ara d-ifernen “reportage” i iwenɛen ɣef tuddar n tmurt n leqbayel. Isem n temzizelt-a neww-it-d seg tmedayazt n Lunis Ait Menguellet: D izurar ɣef idurar. 

  Ihi, win d tin yebɣan ad kkIn ad aɣ-d-aznen ar : <a class="__cf_email__" data-cfemail="1e7a7a756a7f737f647779766a5e677f76717130786c" href="/cdn-cgi/l/email-protection">[email protected]</a> 

  Neɣ ad aɣ-d-siwlen ar :  

   – 026 94 39 06 

  – 0550 42 29 86 

  
  Iḥemziyen Tafaska n tqenqurt n Leqbayel 

 S ddaw leɛnaya n uselway n Useqqamu aɣerfan n lwilaya n Tizi Uzzu, Tiddukkla tadelsant “Tagmat” n taddart n Yiḥemziyen, Tasqamut n taddart-agi akked Useqqamu aɣerfan aɣiwan n Yilula Umalu, s tallelt n waṭas n yidisan gar-asen: Tanmehla n yidles n lwilaya n Tizi Uzzu, Tanmehla n usegmi taɣelnawit n lwilaya n Tizi Uzzu…atg, heggan-d ussan-agi yezrin tafaska n tqendurt n Leqbayel deg tezrigt-is tis ṭam, deg taddart n Yiḥemziyen deg tɣiwant n Yilula Umalu deg ladayra n Buzgan. D tadwit tis 8, yeddan ɣef teɣzi n 2 wussan, imi tebda ass-nni n lexmis 10 deg waggur n ɣuct tasebḥit n wass, temdel tiwwura-s azekka-in n lǧemɛa 11 deg waggur-agi ideg nella. Deg tezrigt n useggas-a, yella-d usenɛet n waṭas n tewsatin (leṣnaf) n tqendyar n tmurt n leqbayel, am wakken daɣen i d-llant aṭas n temsikniyin-nniḍen. Aseggas-agi gan-tt d tajmilt i temɣarin akk n taddart i iɛeddan 70 n yiseggasen deg leɛmer.

  Saḥel Tameɣra tamniḍan n tkermusin 

 S ddaw leɛnaya n uselway n Useqqamu aɣerfan n lwilaya n Tizi Uzzu, Tanmehla n yidles n lwilaya n Tizi Uzz, Tiddukkla tadelsant “Saḥel” , tasqamut n taddart-agi n Saḥel akked Useqqamu aɣerfan aɣiwan n Buzgan, s tallelt n waṭas n yidisan gar-asen: Agraw anaddal n Saḥel, Tiddukkla n tlawin, tin n useḥbiber ɣef twennaḍt “Tudert di twennaḍt”, Tiddukkla n yiseyyaden n taddart-agi, heggan-d ddurt-agi yezrin tameɣra tamniḍant n tkermusin deg tezrigt-is tis seddis, deg taddart n Saḥel deg tɣiwant akked ladayra n Buzgan. D tadwit tis 6, yeddan ɣef teɣzi n 3 wussan, imi tebda ass-nni n lǧemɛa 11 deg waggur n ɣuct tasebḥit n wass, temdel tiwwura-s selazekka-in n lḥed 13 deg waggur-agi ideg nella. Deg tezrigt n useggas-a, iwumi fkan asentel-agi “Lhiba-k d asennan, i lɣella-k amek igan yinnan”, yella-d usenɛet n waṭas n tewsatin (leṣnaf) n ukermus n tmurt n leqbayel, d wayen akk i d-ittekken seg-s am wakken daɣen i d-llant aṭas n temsikniyin-nniḍen.

  Aḥriq Tafaska n tamemt d tzizwa 

 S ddaw tecḍaḍt n Useqqamu aɣerfan n lwilaya n Tizi Uzzu, Tasqamut n taddart n Uḥriq akked Useqqamu aɣerfan aɣiwan n Buzgan, s tallelt n Tenmehla n yidles n lwilaya n Tizi Uzzu, suddsen-d smana-agi iɛeddan tafaska n tamemt d tzizwa deg tezrigt-is tis semmus, deg taddart n Uḥriq akked ladayra n Buzgan. D tadwit tis 5, yeddan ɣef teɣzi n 3 wussan, imi tebda s wudem unṣib tasebḥit n wass-nni n ttlata 15 deg waggur n ɣuct, temdel tiwwura-s ass-nni n lexmis yezrin 11 deg waggur-agi ideg nella. Deg tezrigt n useggas-a, yella-d usenɛet n waṭas n tewsatin (leṣnaf) n tamemt n tmurt n leqbayel, am wakken daɣen i d-llant aṭas n temsikniyin-nniḍen, yecban timsikent n ufexxar, tin n teɣrasin, tin tqendyar n Leqbayel, tin n lfeṭṭa…atg. Llan-d diɣ yisenza s yibudduyen n yidlisen n tmaziɣt, am wakken daɣen i d-yella umeslay sɣur ifellaḥen ixeddmen tizizwa deg tamaḍt-agi n Buzgan, meslayen-d diɣ ɣef wazalen tesɛa tamemt d wanda i tt-ssexdamen medden. Am wakken daɣen i d-yella wahil adelsan d amerkanti ɣef teɣzi n kraḍ n wussan-agi ideg i d-teḍra tfaska-agi, ɣer taggara maḍi, tella-d tmeɣra n taggara s tukcci n yigerdasen n usebɣes i yimsikniyen d usebɣes n yifellaḥen.

  Mzeggen Tafaska n yimɣan n usejji 

 S ddaw tecḍaḍt n Useqqamu aɣerfan n lwilaya n Tizi Uzzu, Tiddukkla tadelsant “Tigemi n Mzeggen” akked Tesqamut n taddart-agi n Mzeggen, yetabaɛen ɣer tɣiwant n Yilula Umalu, ladayra n Buzgan, s tallelt n waṭas n yidisan gar-asen: Tanmehla n yidles n lwilaya n Tizi Uzzu, iɣef tella Massa Goumizaine ɣef uqerruy-s, Aseqqamu aɣerfan aɣiwan n Yilula Umalut, suddsen -d ddurt-agi deffir-nneɣ tazrigt tis ukuẓ n tfaska n yimɣan n usejji, deg taddart n Mzeggen, yellan deg tɣiwant n Yilula Umalu deg ladayra n Buzgan. Tazrigt n useggas-agi gan-tt yimsuddsen-agi d tajmilt i Mass Messaoudane Mohand Oussalah n taddart-agi n Mzeggen. D ttiɛad-agi adelsan, deg tezrigt-is tis 4 yeddan ɣef teɣzi n 3 wussan, imi yebda s wudem unṣib tasebḥit n wass-nni n letnayen yezrin 10 deg waggur n ɣuct, temdel tiwwura-s ass-nni n larebɛa iɛeddan 11 deg waggur-agi ideg nella. Ma d ahil yettwaxdamen deg 3 wussan-agi n tfaska-agi, yella-d d anesbaɣur , yedda akka: Deg wass amezwaru 14 ɣuct 2017, ɣef 09h00 n ssbaḥ tella-d tulya tunṣibt n tezrigt-agi, syin ɣef 10h00 tuɣal-as tejmilt meqqren i umejjay Messaoudene Med Oussalah. Am wakken i d-llant waṭas n temsikniyin, yecban tin n yimɣan n usejji, tin n useḥbiber ɣef twennaḍt d ugama, timsikent n tẓuri, tin n yisekla d yijeǧǧigen, timsikent d usenzi n yidlisen yerzan imɣan n udawi…atg. Mebla ma nettu snat-nni n temsizzliyin i xedmen imezdaɣ n taddart-agi. Γef 14h00 n uzal, yella-d usarag ɣef yimɣan n usejji, sɣur sin n yimussnawen, wigi d Mass Zennichi Hennachi akked Mass Mellal Hassan. Ma ɣef 16h00 n tmeddit, tella-d tirza ɣer umḍiq “Alma”, anida i d-ttawin imɣan-agi n udawi. Syin akkin seg 21h30 n yiḍ d afella, tella-d terbaɛt n ccna n warrac “Tigmi” n taddart-agi, syin ɣer-s d tukcci n warrazen i yinelmaden i d-yewwin ikayaden n taggara n useggas, ma ɣer taggara maḍi, tella-d urar n tceqquct n umezgun n terbaɛt n taddart-agi “Tamuɣli”. Ma deg wass wis sin, i d-yellan ass-nni ttlata 15 deg waggur-agi ideg nella, ɣef 09h00 n ssbaḥ llant-d temsikniyin n wass-nni amezwaru, ɣef 10h00 yella-d usarag ɣef useḥbiber ɣef twennaḍt, sɣur tlata n yimussnawin deg uḥric-a, wigi d Mass Mesbahi Mohamed, Tamsiwt Hellal Fatiha akked temsiwt Hellal Dahbia. Ma ɣef 17h30 n tmeddit, banen-d yigemmaḍ n snat-nni n temsizzliyin i xedmen iḍelli-nni n ttlata, syin ɣef 19h00 tella-d zedwa n cḍeḥ aqbayli, ma ɣer taggara yella-d cwiṭ n umezgun sɣur Massi Lewhama. Ma deg wass wis kraḍ, i d-yellan ass-nni larebɛa 16 deg waggur-agi n ɣuct ideg nella, ɣef 09h00 n ssbaḥ llant-d temsikniyin n wass-nni amezwaru d wis sin, ɣef 10h00 yella-d usenɛet ɣef useḥbiber ɣef terwiḥt n umdan sɣur iɛeggalen n Waggur azeggaɣ azzayri n Azazga. Ma ɣef 14h00 n tmeddit, yella-d uskan n zzwaǧ d tmeɣra n leqbayel n zik, syin ɣef 15h00 tella-d zedwa n wurar n lxalat sɣur tilawin d temɣarin n taddart, ma ɣer taggara tella-d tmeɣra n ccna.

  Iḥiṭussen Tafaska n tmeẓla (la forge)  

 Taseqqamut n taddart n Yiḥiṭussen akked Tiddukkla tadelsant “Sebɛa Zbari” n taddart-agi n Yiḥiṭussen, heggan-d tazrigt tis kraḍ n tfaska n tmeẓla (la forge), i yeddan ɣef teɣzi n tlata wussan. Imi tebda tasebḥit n wass-nni n lḥed 06 deg waggur n ɣuct, tekfa tameddit n wass-nni n ttlata 08 deg waggur-agi ideg nella. Tazrigt-agi tis tlata fkan-as asentel n “Times deg lkir, tazmert n ddkir”. Llan-t ddeqs n temsikniyin, yecban: tamsikent n wallalen n uḥeddad neɣ n umzil d usegzi n twuri n yal yiwen seg-sen, sɣur iḥeddaden n taddart-agi i mazal ṭṭfen deg tefḍisin-nni i d asen-ǧǧan imawlan-nsen. Am wakken yella deg yinzi: “Yessers uḥeddad afḍis, irfed-it mmi-s”. Am wakken daɣen i d-yella umeslay s tewzel ɣef umahil n uḥiṭus, imi qqaren isem n taddart-agi anamek-ines d iḥeddaden. Mebla ma nettu timsikniyin n lfeṭṭa , n talaɣt, n yidlisen, n tamemt, zzit…atg. Bɣan yimsuddsen n tfaska-agi, ad ssiwḍen taẓuri-agi d umahil-agi i tsutwin-agi timaynutin, i wakken ad ẓren amek tga lxedma n wuzzal d wamek xeddmen allalen n wuzzal sexdamen yal ass, ama d agelzim, taqabact, afḍis…atg. Ma nuɣal-d ɣer wazal tesɛa tẓuri-agi deg tmetti, ad naf teṭṭef amḍiq d ameqqran, d ayen i d-yettbanen deg waṭas n yinzan, gar-ase: “Xeddmen uzzal mi yeḥma”, yella wina i d-nebder yakkan. Tella daɣen tenfalit i d-yekkan seg umahil-agi, daymi qqaren: “Gar zzebra d yifḍisen”.  Adaoun Abdelghani 

  
 LEZZAYER TAMANEƔT – I lmend n wesfugel n umulli wis 400 n tmettant n umaru aspenyuli Miguel de Cervantes, yebda-d, ass n lexmis, wesɛedi n yifetrawen (acriṭa wata’iqiyya) ɣef tmeddurt n umaru-a deg Lezzayer Tamaneɣt. Tadyant-a tella-d deg Usudu n Cervantes n Lezzayer Tamaneɣt s wemɛawen d wenmahal n Spenyul deg Lezzayer. Asudu n Cervantes ad d-yesɛeddi 4 n yisura tikkelt i dduṛt, yernu ad ikemmel waya arma d ass n 28 Yebrir. Asaru amezwaru ay d-sɛeddan d «Tisselbiwin n Don Quijote» ay d-yessawalen ɣef wemsudem-nni (caxṣiyya) mechuṛen ay d-yesnulfa umaru-a. Asaru-a tfures-it-id tliẓri taspenyulit, yettaḍḍaf snat n tsaɛtin yernu yesɛedday-d tidyanin tixatarin (hamma) n Don Quijote d tuqqna-nsent ɣer umezruy d tsertit (tagara n lqern wis 16 d tezwara n wis 17) ay yeǧǧan Cervantes ad yaru ɣef waya. Adlis n Don Quijote yebder-d 5-nni n yiseggasen ay yekka Cervantes d ameḥbus deg Lezzayer Tamaneɣt asmi ay tella ddaw udabu aɛetmani. Tadyant-a n wesɛeddi n yisura semman-es «Allus n terzi ɣef Cervantes» yernu tella-d ɣer yidis n yermuden (nacaṭat), gar-asen awway n yibalmuden (talamid) akken ad ḥewwsen deg Lezzayer yernu ad ssnen amkan aydeg yeqqim Cervantes seg 1575 ɣer 1580, ɣef wakken ay d-tenna tnemhalt n Usudu n Cervantes, Raquel Romero Guillemas. Tirzi-a d-yellan i lfayda n yibalmuden n yiɣerbazen inagduden d wusligen s wemɛawen d tɣiwant n Mohamed-Belouizdad, ad teqleɛ seg Leqṣer n Ṛṛeyyas (Bastion 23), ad tekk ɣef Teqṣebt n Lezzayer, sakkin ad taweḍ ɣer Yefri n Cervantes d-yusan deg wegmam (ḥayy) n Lḥamma, anda ay yeffer umaru-nni d 13 seg yimeddukal-nnes asmi ay yeɛreḍ ad yerwel. Ifri-nni ay yeqqimen acḥal yettweǧǧ, yuɣal yesɛa taɛessast yernu tṣeggem tɣiwant n Belouizdad aḥric seg-s s lemɛawna d tmahelt (safara) n Spenyul deg Lezzayer. Nnig waya, seg yimir-n ɣer wass-a, uɣalent ttilint-d din tnemsal (waracat) i yigerdan.Ass n 23 Yebrir yellan d amulli n tmettant n Cervantes (yemmuten deg 1616), ad yili daɣ d ass n «tɣuri yettkemmilen» n wedlis n «Don Quijote de la Mancha» s tutlayin yemgerraden deg Usudu adelsan aspenyuli.

<p style="text-align: right;"> APS 

  
 Taɛacurt, am wakken ẓran tuget n yimdanen, d tameɣra n wudayen. Ttuẓumen deg-s yiwen wass d tajmilt i Musa i ten-id-iselken seg uɣraq, ɣef wakken i d-ḥekkun.

 Syin, refden-tt ula d inselmen u ttuẓumen sin wussan mačči kan yiwen, i wakken ad mgaraden nutni d wudayen. Tettas-d deg wass wis 10 n waggur n muḥaren. Xas ulamma d yiwen uẓar-is, meɛna yemgarad wamek i tt-sfugulen yinselmen : ɣer Wat n sunna, d tameɣra n yigerdan, ma ɣer Wat n cciɛa, d ass n leḥzen imi i d-smektayen tamettant n Ḥusayn mmi-s n Ɛli, aggaw n Nnbi. Deg tmurt n leqbayel, tettuneḥsab Tɛacurt d ass n lferḥ akked talwit imi i as-rnan kra n tɣawsiwin deg usfugel-is. Ayen i tt-yeǧǧan ad tekcem deg yidles aqbayli s umata. Zyada ɣef wuẓum n tɛacurt, ttheggint twaculin n leqbayel imensi-is. Yettili imensi n tɛacurt d seksu s ucedluḥ neɣ aksum melḥan, akken i as-qqaren deg kra temnaḍin. Aksum-a, d win akken i d-kksen seg yikerri-nni n lɛid tameqqrant, melḥent u ǧǧant i tɛacurt. Ihi, ass n yimensi n tɛacurt, d ass n lferḥ ɣer yiqbayliyen imi i d-nnejmaɛen akk yiɛeggalen n twacult. Azekka-nni, sewwayen lesfenǧ akked lemsemmen i ttefraqen i lǧiran neɣ ttmuddun-t d lwaɛda ɣer lǧameɛ. D ass, diɣ, anda i ttṣeṭṭilen i lufan mi ara d-yezzi fell-as useggas. Seg wakken fkan azal leqbayel i tɛacurt, ula d agrud mi ara d-ilalen deg tɛacurt, ttsemmin-as Ɛcur. Ass n Tɛacurt, ttawin agrud yenneḍ daxel ubernus n baba-s neɣ n jeddi-s ɣer lemqam i ten-iqerban. Mi wwḍen s amekkan, ad t-sneqlabayel deg lqaɛa u ad as-dɛun s ddaɛwa n lxir ɣer uɛessan-nni. Taɛacurt, diɣ, d ass anda ttɛecciren yimdanen, meḥsub ttseddiqen amur wis 10 n wayen sɛan, ɣef wakken i d-qqaren. Aya, seg tama n twacult. Ma seg tama n taddart, d taswiɛt anda i ttgen timecreṭ u xeddmen lwaɛda, ladɣa deg yimekwan n Sadat. Mazal ar tura, llan wid yettamnen d akken aya-agi igellu-d s ddwa i wid yuḍnen, wid ur nettarew ara neɣ wid ɛad ur nezwiǧ. Qqaren-d, diɣ, ur ilaq ara ad txedmeḍ deg wass n tɛacurt, ma ulac ad tuɣaleḍ ad ttergigiḍ. Llan kra ar tura, mi ara walin yiwen ittergigi, ladɣa ma yehlek lehlak ‘’Parkinson’’, qqaren-as yexdem Taɛacurt. Zik, ttemɣen warrac ɣef yixxamen, ssuturen leɛcur, ama d tagella neɣ d idrimen, ttgen buɛfif i wudem-nsen, ad leḥḥun, ad ttɣennin. Deg kra n temnaḍin, ayen akk ara d-jemɛen, ad ferqen i yigellilen. Xas ulamma kkren-d kra n tammiwin timḍerfin mgal asfugel n Tɛacurt imi deg tmurt n Suɛudiya tettɛedday kan akka, acu kan uɣalent-d waṭas n tudrin n tmurt n leqbayel ɣer usfugel n Tɛacurt deg yiseggasen-agi ineggura.  Hocine Moula 

  
 Tameddit n wass n lḥed yezrin 24 yulyu 2016, tella-d tulya tunṣibt n tezrigt tis 13 n tfaska Ḥkku-d aẓuri “Raconte-arts”, s usentel "Ales-iyi-d Tagelda n Kuku " di taddert n Ṣwamaε lwilaya n Tizi Uzzu,

 Anda iḥedren nnig n 250 n yinaẓuren i d-yussan si temnaḍin yemgaraden n tmurt n Lezzayer d wazal n 50 n yinaẓuren i d-yussan si tmura n lbarani, am Fransa, Tunes, Congo, Muritani, Lmaruk d waṭas-niḍen. D leqdic ara yeddun γef teγzi n 08 n wussan, alamma d 31 yulyu 2016. Tulya tunṣibt n tfaska-agi, tella-d deg ubraḥ n baylek n taddert n Ṣwama&amp;epsilon,; anda imḍebren yellan γef lmendad n tfaska-agi fkkan-d kra n wawalen am Ḥassen Metref akked Denis Martinez, akken i d-meslayen kra n yimḍebren n tγiwanin am Ṣwama&amp;epsilon,; illulen Umalu, inaẓuren, syin Mass Meẓyan Sadji aselway n tesqamut n taddart n Ṣwamaε iberraḥ-d s tulya tunṣibt n tfaska-agi. Si tama niḍen, Massa Ladeddou Taseεdit, tamγart tazemnit n taddart n Ṣwamaε i yesεan qrib 100 n yiseggasen, tella d lqibla i d-yefkan limara amenzu n beddu n leqdic n tẓuri. Deqs n twaculin d imezdaγ n tudrin n leqbayel i d-yussan, fursen tagniti ad gzin s yidelsan n tmura n lbarani. Si tama-nniḍen, inaẓuren n tmura n lbarani, snaεten-d idelsan-nsen, ugmen deg yidelsan-nneγ. Ahil i yettwajerden d amesbaγur, anda llant temsikniyin yemgaraden, isaragen, isura, ticeqqufin n umezgun, timucuha, tamedyazt, ccna, timliliyin…atg. Uraren deg yiberdan akked yizenqan. Iswi n tfaska-agi d asnerni d unegmu n yidles amaziɣ akked tefriqt s umata d wuẓẓu n tayri deg wulawen n yimdanen, asebγes n tẓuri i tudrin n leqbayel, aẓeṭṭa n tegmatt gar yigduden d usbeddi n tqentyar gar tmura n wagerakkal.

 I usmekti, tafeska-agi, tsuddes-itt-id tdukla n tẓuri n sinima n Tizi Uzzu, s lemɛawna n Useqqamu aγerfan n ugerzu n Tizi-uzzu, imḍebren n tγiwant n Ṣwama&amp;epsilon,; taseqqamut n taddart Ṣwamaε d tidukliwin tesεa, akked yimezdaγ n taddart-a. 

 Leqdic iteddu akken iwata lḥal imi gren irebbi i leqdic-agi γef teγzi n useggas-aya.

<p style="text-align: right;"> Islam Bessaci 

  
 S tumert id nemmuger amaynut di ccan i d-yekkan sɣur arfiq-nneɣ Mhenni Xalifi. Xalifi yettarrun deg aɣmis n Imaziɣen. Yesufɣed aserɣrez (album) i umi isemma Tifat. ɣer rezrigin “Edition Guraya-Music”. Deg umaynut-a, ad naf tmanya ntezlatin : Imawlan, Tifrat n usefru, Amdan iggerzen, Taluft-nneɣ, Abruy, Taḍsa n ddunit, Tizlit n unelmad, Anwa i as-yennan

  
 Aɛmer Awmer seg taddart n At Buli, deg teqbilt At Aysi. Yettwassen aṭas s Timɛayin-is. Yiwen tikkelt, wwin-d yiwet n tmeṭṭut seg At Ḥeggu ɣer uxxam n Ḥmed Aɛmer . Tameṭṭut-nni tecmet, txuṣ di ṣṣifa tuɣ yiwen am nettat. Ma d weltma-s tecbaḥ, tezyen, yuɣ-itt Aɛmer Awmer. Aneggaru-a, iqqim a yettbarim di claɣem-is. Nnan-as d acu-t akka a Si Aɛmar Awmer mi ara ad tettbarimeḍ di claɣem-ik, trennuḍ! Yenna-as:

 Seg At Agad n At Ḥeggu

 I d-izweǧ umcum

 I yefka lebɣi i lxaṭer-is

 Iwwi-d uɣud ubernus

 Iṭṭef-as-d afus

 A yettbarim di claɣem-is

 D aslif n Ḥmed Aɛmer

 Tayuga uxeṣṣar

 Aɛerḍi ad iṭṭef imi-s

<p style="text-align: right;"> Lasheb Ramdane 

 
  
 Si Lḥafiḍ isem-is aḥeqqani Yaḥa Ʃabd Lḥafid d ameɣras ameqqran ilul ass n 26 deg yennayer aseggas n 1933 deg Texliğt At Ʃettu ( taɣiwant n yiferḥunen ) lɛerc n Wat Yililten ibeɛden s 65 ikilumitren ɣef Tizi Wezzu , d azamul n ṭṭrad d amğahed ameqqran ixeddmen aṭas ɣef tmurt –is , seg wasmi meẓẓi i yebda akafaḥ ɣef tmurt n Lzzayer , deg useggas 1954 ikcem-d ɣer tmurt akken ad yexdem ( L’ALN) deg Ʃin El ḥemmam ( Micli ) yella d aqerru (officier) , n yiserdasen iṛumyen , si Lḥafiḍ yuwi abrid azeddgan n yigrawliwen i yessen umaḍal tabɣest –is id-yuwin tilelli n tmurt , yella d aɣella n temnaḍt gar Ʃin El ḥmmam d Dreɛ Lmizan ixuleḍ yakan 21 n yiseggasen wid yellan d imeqqran deg temnaḍt tis kraḍet ( wilaya 03) d wiyaḍ gar-asen : Ʃmer At Ccix , Aɛmiruc , Aɛli Mellaḥ, Uɛamran , Ʃabban Remḍan , Krim Belqasem , Yucef Xaltib, Muḥend Ulḥağ , Ʃabd Reḥman, Mira , yerna d netta d watmaten-is igrawliwen i yeṭṭfen la sécurité de la délégation (tamagla) yesedda Ʃabban Remḍan , mi yettruḥu ɣer Ifri akken ad xedmen akken ilaq le congré de la soummam , d aɣella ( chef) ger yigrawliwen , si Lḥafiḍ ikemmel abrid-is d umenneɣ , mebla ma yebra i ṭṭbel deg waman , iḥureb ɣef yizerfan n umdan , yedda deg ubrid n tlelli almi tuwi tmurt timunent-is ,yella d aqerru ɣef ukabar n FFS, yexdem netta d Muḥend Ulḥağ mgal adabu n Ben Bella d ugraw n ( d’oujda ) , ɣas akken yella deg Fransa si Lḥafiḍ ul-is ur yeği ara tamurt , yerna ar tura imdanen isertiyen snen d acu i d azal –is d wayen akk yexdem seg wul –is , ɣer taggara ad d-nini ayen id-nenna fell-as drus , yemmut deg furar 2016 , mmi-s iger-d tiɣri i yimdanen it-yesnen neɣ ur t-nessin akken ad d-asen s waṭas ad ḥedren 40 wussan iɛeddan ɣef lmut-is ad d-yilin ass n 18 deg meɣres-agi ad d-iteddun , akken tɛedda tyita n uzamul Ḥusin Ayt Ḥmed terna-d tyita n si Lḥafiḍ , wigi tefka-ten-id Ʃin El Ḥemmam i tmurt n Lzzayer , yefkan tudert-nsen akken Lzzayer ad as-yekkes lbaṭel wa ad tesfeḍ imeṭṭawen, ad ten-yerḥem Rebbi. <span style="white-space: pre;"> </span> 

<p style="text-align: right;"> Zakia yahia 

  
 Amuḍin yesteqniɛ ma yella tsubb-as tawla xas aṭan werǧin i t-yeffiɣ. Akka i d-teḍra d kra n teẓrigin akked yemyura ɣer-nneɣ d agi di tmurt. Ṛewwun s tunṭict amzun akken yella kra gran gar tuɣmas akken a t-feẓẓen. Xuḍi teḍṛa-tt yid-sen am win umi zaden ggaren-as awren. Lferḥ-nsen mi ara walin sin neɣ tlata n yidlisen i d-sufɣen i useggas sɛan rreḥba di ssuq –agi n wedlis (SILA) i d- yettilin yal aseggas di lẓẓayer tamanaɣt. D ahdum ! Di tmura irebḥen tiẓrigin sufuɣent-d idlisen i lmend n tsekla i tazwara, mačči akken ad ttikkint s yidlisen-nni deg welbaɛd n leswaq agraɣlanen i d- yettilin sya d sya di tmura n ddunit. Tasertit n teẓrigin-agi tebna ɣef ṣṣwab: aṣsiwed n wedlis i yimeɣṛiyen anda ma llan di yal lawan . Yal yiwet anwa aḥric di tira i tɛebba. Llant teẓrigin yesɛan d cɣel tasekla s wudmawen-is ( ungalen, tullizin, tamedyazt, amezgun) am akken llant tiyaḍ amahil-nsent yeqqen ɣer tira ɣef umezruy, ɣef tussna, ɣef tsertit, ɣef tasnametti. Nnig waya deg yiwet n teẓrigt ad naf aṭas n taneklisin( collections). Amedya tiẓrigin n Harmathan tesɛa taneklist n wungalen , tin n tullizin, tin n tmedyazt … S wakka yal aḥric di tira yesɛa tansa-ines i wakken ad yaf abrid ɣer tawafɣa yerna ad yaweḍ ɣer imeɣṛiyen teɣzi n useggas s lmend n tinedlisin( libraries). 

 Maca ɣer-nneɣ nekni kulci yemgared. Tuget n teẓrigin, ma yella izad, sufuɣent-d xemsa ɣer setta n tektabin deg useggas yerna merra ttraǧunt lawan deg i d-yettili ssuq-agi n wedlis( SIlA) akken ad sufɣen tiktabin-agi acku yis-sent i d- ttafent tagnit akken ad sbucɛent iman-nsent di rreḥba-agi. Mi yekfa ssuq ad tezzi takka ɣef ayen i d-sufɣen..war ma yesla yis-s yiwen neɣ yuɣ-itent wayeḍ. Ahdum nniḍen ula d imyura ddan deg urar-agi( anda aqlileḥ iɛuned tikli) imi lferḥ-nsen mi ara d-ttwanecden ɣer din( Ɣer SILA) amzun wissen acu n warraz agreɣlan n tsekla i d-wwin. Ziɣ daymi i qqaren deg awal:  » laẓ ur i seččaya ara baba »! Ajeǧǧîḍ-agi( i taggara-agi) iḥuza ula d wid yettarun s teqbaylit imi nwan dayen ḥerren-d amḍiq acku ggan-asen abziz n nuba di rreḥba-agi n wedlis(SILA) xas ulamma ziɣ llan kan d ajɣed n zyada neɣ iqfafen n taggara . Ziɣ llan wid iḥamlen aɣebbaṛ s allen .

<p style="text-align: right;"> Ait Slimane Hamid 

  
 “Ma s yedmaren ka, ulac s wacu gar ifassen, tebɣes ara yeffuktin sdat rrsas, mačči d tebɣes, d tisselbi ! Ilmeẓyen bernen-d syin, ɣilen tarewla temneɛ baba-is. Usan-d kan ad inin, d igerjyam  i d-ineṭqen. Usan-d ad d-seknen d beqqu i bɣan taɣdemt. Usan-d ad d-seknen amenni deg usugdu meqqer, umnene yes-s, amenni deg tlelli meqqer, umnene yes-s !  Ur d-usan ara ad nɣen , twalam ifassen d ilmawen.  Ur d-usan ara ad mmten, ssnen azal n tudert.   Ulac win i d-teǧǧa tuzuṭ, d tisednan i ten-id-yurwen !  Akken ma llan din, ɛzizit ɣef imawlan-nsen yettraǧun, msakit, deg uɣedlalaf ideg zzren.  

 Ilmeẓyen bernen aɛrur, ddzen igerzan abrid, yerna s tazla, tiṭ ɣer zdat tayeḍ ɣer deffir !

 Ageffur n waldun ur yewwi ara, ibeddel tanila, tura yekkat d akessar neɣ d aglawan.

 Arrac ur mniɛen ara !  Amek ara menɛen ?” 

  tettwakkes-d tunṭičt seg usebtar aneggaru n ungal

  
 Deg ddurt-agi iɛeddan, ḍrant-d ukuẓ n twaɣiyin anda, sebba-nsent tamenzut, d amdan. Tamezwarut d tin i d-yeḍran deg Lezzayer tamaneɣt, anda yiwen n urgaz yenɣa tameṭṭut, syin yegzem ljessa-s d iceqqufen. Tis snat, deg tmanaɣt daɣen, yiwen urgaz yezla yiwet n tmeṭṭut deg ubrid sdat n tmuɣli n yemdanen. Tayeḍ, teḍra-d deg temdint n Sṭif , yiwen urgaz ad yili yesɛa 60 n yiseggasen yejreḥ 8 n yiɛeyyalen si twacult-is yerna yewwi tarwiḥt n 3 n wiyaḍ. Ma yella d taneggarut d tin yessewhamen, d tin ara yeǧǧen amdan ad yessteqsay : Anda yella umḍiq n uɣerbaz ? Anda tella ttrebga n twacult ? Uɣalen warrac amzun amzun akken deg umadeɣ i d-kkren, amzun akken ulac tawacult ara sen-islemden ayen yelhan d wayen n diri? Ihi, tagi d yiwet n teqcict i yesɛan 15 n yiseggasen kan mi i tewwi taǧaret-is i yesɛan 8 n yiseggasen akken ad tt-texnaq s yiwen n tcelwiḍt. Ugar n 250 n tlawin i icetkan ɣef tmuḥeqqranit i yedrandeg-sent deg lwilaya n Tizi Uzzu deg yiseggasen 2016/2017.

  Souhila Yamani 

  
 Deg yiḍ n wass n 14 ṭuber iɛeddan i yuɣal yettwasbed usebdad Meɛtub Lwennas deg tɣiwant n Suq Letnin, i d-yezgan s wazal n 35 n yikilumiṭren i usamar n waɣir n Bgayet, d tajmilt sɣur Ugraw Aɣerfan Aɣiwan n temnaḍt-a. Azekka-nni tasebḥit, 15 deg ṭuber, mi d-ufan asebdad-a deg umkan yimezdaɣ n Suq Letnin d yiseqdacen n ubrid aɣelnaw wis ṭẓa, yal yiwen ɣer wanda imal rray-is, yal yiwen amek iqubel udem amaynut i d-yefka usebdad mbeɛd mi yettwaɛiwed. Am wakken aṭas n wawal i d-yellan deg yiẓeḍwan inmettiyen mi walan medden tiwlafin. Nezmer ad d-nini d akken rray amatu n yimḥemmalen n urgaz-a n umennuɣ, iruḥ i tikkelt-nniḍen d asḥissef d wurrif. Ttwalin lɣaci asebdad-a ajdid am usebdad amezwaru seg tama n umcabi ɣer unaẓur i yettzemmil. Tuget n wid i d-yessenfalin awennit, walan d akken ula d anqac-a wis sin ur yettak akk anzi i Lwennas Meɛtub. Maca, llan seg tama-nniḍen wid iwumi yeɛǧeb uqeddic am acemma, rnan sterḥben si tazwara s tigawt-a n lɛali i walan tif udem ara d-yesken usebdad, ama yecbeḥ neɣ uhu. Armi ceyyɛen ula d isnemmar n wul i yimḍebbren n tɣiwant n Suq Letnin i yellan deffir tekti-a n usebdad. « Nebɣa lemmer i nwala xir n waya, imi asebdad d ayen ara d-yeqqimen i tsutiwin. Meɛna ma d ayen iwumi zemren, ad nwali i wazal d tejmilt i as-yuɣalen i Dda Lwennas ». D awal n yiwen seg yimḥemmalen n bab n « Aɣurru ». Ilaq ad d-nesmekti belli asebdad-a yella yettwasbed abrid amezwaru ass n 20 yebril yezrin i lmend n usfuggel n Tefsut n Yimaziɣen, maca yettwakkes ussan-nni seld mi d-yewwet deg-s uzayez (public) i yennan fell-as yessexser maḍi udem d ssifa n uɣewwaɣ Lwennas Meɛtub. Seg wass-nni, yella ɣur unaẓur i t-imeslen, armi d talemmast n ṭuber-a, dɣa, i yuɣal yennerfad deg temdint n Suq Letnin. M. K.

  
 Yiwen wass, lliɣ kesseɣ nekk d tmeṭṭut-iw kra n yiɣersiwen i nesɛa deg akud-nni. Aqelwac d aberkan bernen wacciwen-is, taɣaṭ d tuzyint d tacebḥant, sin yiɣiden d iberqacen, d imelḥanen, tturaren, ṭṭinigen am uḥbac, tixsi, tebra kan i yimezzuɣen-is akk d yiwen yizimer yeṛwa. Ttaggadeɣ ad i yi-cckeḍ acku win yeṛwan yexdeɛ Rebbi. Nniɣ-d, ad ɛeddiɣ ad cerweɣ aslen, ad att ččen deg iḍ d imensi. Uliɣ sufella n teslent. uffiɣ tiweḍfin ttzzalent ɣer umahil. Qeddcent s nniḍam d lferḥ. Yal yiwet d acu n tɣawsa i d-tezuɣer yid-s. Ta tewwi-d aɛeqqa n yirden, ta tebbubbed abeɛɛuč yemmuten, ta tewwi-d aḥbub, ta d aɣrum… Hebseɣ axeddim, ttmuquleɣ-tent, wehmeɣ di tebɣest, di tuddsa, di leqfaza i asent-yefka Rebbi !ɣelbent tizizwa ! Tiweḍfin, imi iyi-d-wallant, yeṭṭef-itent lweswas, uɣalent « aggressiγes ». Zzint-iyi, grent-iyi di tlemmast, dɣa bdant ttsuɣunt fell-i: -Acimi aka i-id-ttmuquleḍ? Nkkenti mačči d ssinima ! Kečč t-banneḍ-d « l’espion »! -Xaṭi, nekk d ameksa. Ceɣleɣ kan d laẓz-iw, ur xeddmeɣ ara tasertit. Bɣiɣ kan ad zreɣ amek i ttidirent tweḍfin. Ma ulac uɣilif, sɛiɣ kra n yisteqsiyen. Ẓedment-d fell-i, Cuddent-iyi s snasel, dɣa wwint-iyi zdat n uselway nsent: -Mass! amdan-agi yesɛa tawnafit anect ilat.Yesɛa aṭas n yisteqsiyen. Cukteɣ d aselmad neɣ d aneɣmas. -Hḍer ɣiwel! d acu tebɣiḍ? -Tamezwarut bɣiɣ ad zreɣ ma tesɛamt « Syndicat » Ha ! Ha ! Ha ! d acu-t akka wagi ? neɣ d agraw-nni n Sidi claɣem ? Nkkenti ur nuḥwaǧ ara « Syndicat ». S uxeddim kan i nettqabel uguren. Nxeddem syimenzayen n-Jean de la Fontaine i yeqqaren : « Ulac acemma n rrebeḥ ma ula cwiṭ n uxeddim. » ur gziɣ ara belli tiweḍfin sɛant anect-a n tmussni ! Tenwiḍ ihi tiweḍfin tiɛeggunin ay amdan aḥeqqar ! Ticki id-yeɣli yiḍ, ad nebdu taɣuri n yidlisen ɣer tafat n tcemaɛt .Amer nesɛi trisiti am kunwi, ad nexdem awezɣi! -Acḥal …? -Dayen !berka isteqsiyen! T-deggreḍ-iyi acḥal n lweqt ! Assmi ara tissinem s izzayriyen azal i yesɛa lweqt d uxeddim, ad cbun timura yettazzen ɣer zdat yecban tamurt n Legniz i yeqqaren &lt;&lt;time is money.&gt;&gt; -fket-as kra n tyitwin ɣer tuzert n weksum i wezzayri afanyan, imir err-as tileli, ad yuɣal ɣer twacult-is ! Fkant-iyi-d azal n mraw n rkulat.Azagur-inu mazal iqreḥ-iyi ar ass-a.

<p style="text-align: right;">  Busad ¨Hemmar 

  
 “Idammen-nwen cemmεen amennuγ-nneγ γef tlelli, lweεd-neγ d akemmel deg yiseγ-nwen’’  Awalen-a, ttwarun s tefrensist deg tsebdadt i tga tγiwant n Tizi Uzzu s lemεawna n tiddukla n yineγmasen n Tizi Uzzu. Akka i bγan ad sen-rren tajmilt wid i d-yeggran i yineγmasen yemmuten : ladγa, wid-nni yenγa arebrab.

 Amekkan-a, yefteḥ-it lwali n Tizi Uzzu Mass Abdelkader  Bouazghi i lmend n leqdic i d-yettwaheggan  γef useggas wis 60 n tegrawla n tmurt n Lezzayer.

 I usmekti, amekkan anda tebna tsebdadt-agi tajdidt yella yakan seg yiseggasen-nni n 1990 : d aεawed i as-εawden akka tura, sqaεden-t akken iwata.

 Mebεed asebdad n Matoub, arrac n tefsut taberkan, Djaout d wiyaḍ, tamdint n Tizi Uzzu la tettuγal d takatawt (mémoire) n tmurt n Leqbayel.

<p style="text-align: right;"> Hocine.M 

  
 Tiddukkla tadelsant n yinaẓuren n Yiwaḍiyen, s tallelt n waṭas n yidisan gar-asen, Axxam n yilmeẓyen n Yiwaḍiyen, Asqamu Aɣerfan Aɣiwan (APC) akked umussu addukklan…atg. Suddsen-d ddurt tadelsant i lmend n usfugel n useggas n yimaziɣen amaynut «Yennayer 2967», gan-tt d tajmilt i win isbedden takadimit tamaziɣt deg tmurt n Fransa deg 1966/1967, wagi d Mass Bessaoud Mohand Arab. Ad yeddu leqdic-agi ɣef teɣzi n 5 n wussan. Yeldi tiwwura-s s wudem unsib ass n ssebt iεeddan, 8 deg yennayer 2017, ad yekfu ass n, 13 deg waggur-a ideg nella. Ma d ahil yettwajerden i lmend ddurt-agi d amerkanti, imi tella-d iḍelli ssbaḥ deg uxxam n Yilmeẓyen n Yiwaḍiyen tulya tunsibt n leqdic-agi s tezrigt tis snat n temsizzelt n uẓawan di tewsit n «Ceεbi», tettekemmil ula d ass-agi n letnayen 9 deg waggur n yennayer. Ma i uzekka 10deg yennayer2017, ɣef 10h00 ssbaḥ alamma d 13h00, ad yili usarag sɣur tlata n yimussnawen d yimeɣnasen n tamaziɣt ; Brahim Ben Taleb, Bekkouche Said, Sidir Omar. Ad d-awin awal ɣef umecwar n tudert d imuhal n Bessaoud Mohand Arab. Ma ɣef 13h00 alamma d 16h00, ad d-yili usenεet n yiwen n usaru s tamaziɣt. Ma d selazekka 11 deg yennayer2017, ad d-yili ɣef 09h00 alamma d 12h00, tɣuri n yisefra sɣur aṭas n yimedyazen. Ma ɣef 12h00 d imekli n yennayer (sseksu s yiyuzaḍ), ad t-id yetbeε yiwen n warmmud amensay i warrac imecṭaḥ. Ma ɣef 13h00 d asawen, ad d-tili tmeɣra meqqren n ccna, sɣur aṭas n yinaẓuren. Ass n yennayer 12 deg yennayer2017, ɣef 08h00 n ssbaḥ, ad d-ruḥen seg Yiwaḍiyen ɣer taddart n Uqawej, i wakken ad sersen tameqqunt n yijeğğigen ɣef uẓekka n Bessaoud Mohend Arab, imi dina i yettwamḍel. Tameddit n wass, ad d-yili wurar n tceqqufin n umezgun, sɣur tarbaεt n Ait Ergane akked tiddukkla n yilmeẓyen n usirem n Ait Abdelmoumen. Ma d ass aneggaru 13 deg yennayer2017, tasebḥit n wass, ad d-yili wallus n tmacahut n yennayer, ma di tmeddit, ad d-tili tukci n yigerdasen n usebɣes d tmeɣra n taggara. Am wakken daɣen i d-ilint waṭas n temsikniyin ɣef teɣzi n 5 wussan-agi, gar-asent iselsa iqburen, tiqenddurin, lfeṭṭa, talaɣt, taklut, isenza s ubuddu, akked temsikent n wayen i d-yeğğa d wayen yuran ɣef Bessaoud. Mass Amar Mokrani, d aselway n tiddukkla yenna-d: “Ad snimmreɣ aṭas tiddukkliwin tidelsanin i d-yerran i teɣri-nneɣ. D tagnit daɣen anida i d-nsemlal aṭas n yinaẓuren i d-iseknen axeddim-nsen i yimezdaɣ n Yiwaḍiyen, u nerra tajmilt meqqren i yiwen n urgaz ameqqran deg timeɣnest n tmaziɣt”.

<p style="text-align: right;"> Ghani Amazigh 

 
  
 Segmi d-tecfa ddunit, yettwasteɛmer, yettwaḥqer ugdud amaziɣ. Deg talliyin-a, zgan yimaziɣen ttnaɣen mačči kan akken ad idiren, maca akken ad yidir yidles-nsen daɣen.

 Almi d tallit n ukcam n Fransa deg Lezzayer seg 1830 d asawen, mlalen-d Yimaziɣen d tsetratijit tamaynut n usehres. Tebda Fransa teɣɣar idles n yizwawen, deg umedya-nneɣ, syin thegga-d ahil amek ad t-tessedrem s wuẓi n yidles aberrani, abnaw n yiɣerbazen, timesgida…atg. 

 Deg zzman-nni dɣa, ufan yimesdurar tettbeddil tudert-nsen n yal ass, ula seg tama n tutlayt, imi d win i d asentel-nneɣ tura.

 Simmal iteddu zzman, Fransa mazal-itt deg wakal azwaw, simmal yettekcam-d umawal d amaynut i werǧin slan yis-s yimesdurar. Tamezwarut d tameslayt n yifransisen n yal ass am : «bonjour», «évidemment», «en tout cas», «soirée». Da, ur ufan yizwawen iman-nsen deg uḥettem ad ten-ddmen imi, yiwet sɛan igdazalen-nsen iheggan am: «sbaḥlxir», «niḥqa», «aredmani», «tameddit». Tayeḍ, bɣan ad ḥerzen ayla-nsen daɣ nutni.

 Tkemmel tegnit akken almi yettwaseqdac yiwen n umawal d atrar, ixulef win n yal ass i ssnen. Ladɣa deg wayen yerzan ttawilat n tudert d wayen i d-yettwabdaɛen.

 Lameɛna ɣas akken, ufan Yizwawen n zik ttawil amek ara qablen akcam n wawalen-a war ma ḍeggren tutlayt-nsen: rran-ten d imaziɣen! Am «agidrun», «abyun», «abrusi», «astillu», «akamyun»…atg. Aya ɣef tasut (lqern) iɛeddan d tin n deffir-s. Ulama drus i yeɣran imir-nni tafransist, aṭas i yesqedcen tutlayt s wudem azedgan.

 Ma yella d At tura, ahat seg wakken ɣran qrib merra tafransist, nwan d anṭaq-ines akken ilaq i d tifrat, almi sseqdacen awalen-is amek i d-usan, tettruḥ tutlayt tettahda. Deg wadeg n «asirjwan», tura ad tesleḍ i «le serre-joint». Deg wadeg n «agidrun» ad tesleḍ i «le goudron», «quand même», «le tout-venant». «La puce»…atg. Tettwammeslay dɣa tefransist deg yidurar-nneɣ !

 Akka ihi i tnegger tutlayt i ugdud ; yal mi ara as-yebru ulamma cwiṭ ad d-iteddem tin nniḍen.

<p style="text-align: right;"> Mhenni Khalifi 

  
 Texsi tirgit n lferḥ ɣer waṭas n Yiqbayliyen yettrajun s ccuq rrbaḥ deg unnar n umenzu n wunbir n Tizi Uzu gar terbaɛt n yilmeẓyen n Leqbayel d Lmuludia n Wehran. Taneggarut-a tessewɛar-as tagnit i JSK ur nessaweḍ ara ad d-helli rrbeḥ deg wakal-is ɣas akken ɣef umkan wis sin iɣef tettazzal. Iswiyen iɣaben di temlilit-a sxesren mačči d kra leḥsab i JSK yenwan dakken ad turar talɣuɣa tafriqit. D tidet, tuɣal-d seg yimi n llafɛa imi di tazwara tettnadi ma ad teqqim deg uḥric amenzu acku tegguma ad terbeḥ timliliyin ama deg wakal-is ama di berra. Ad d-tiniḍ d kra n uḥeckul i ččan yimyurar. Tisin n Kamel Mouassa tbeddel udem I terbaɛt i d-iḥallan amḍiq yettuqadren imi tuli-d JSK s amḍiq wis sin. D acu kan, lexsara i d-temger di Sṭif ur tt-yeǧǧi ara ad tkemmel deg umecwar-is akken iwata almi ula di Tizi ur tessaweḍ ara ad terbeḥ sdat MCO. Wicqa ! Awidukan imi tessaweḍ s amkan yecban wa, teffeɛ tidi tasemmaḍt i wid i tt-iḥemlen ! 

<p style="text-align: right;"> Nabila. B 

  
 Ussan-a ḥala nekk d gma Muṭṭiḍ i itetten deg uzal qaylal. Les adultes ɣunzan učči, alamma yekna yiṭij. Maɛna iḍ kamel tefẓen. Imi s-nniɣ i yemma acimi akka ur tetettem ar deg wass, tenna-yi-d d Rebbi i yebɣan akka. Tessefhem-iyi-d belli plus les adultes ttuẓumen plus ils ont des chance ad ruḥen ar lǧennet. Alors nniɣ-as :

 – d acu i d lǧennet ?

 – euh… mara d-yekcem baba-k ad k-id-yessefhem… 

 Dɣa atan ikcem-d baba. Stteqsaɣ-t, yerra-yi-d : 

 – ur tt-sineɣ ara, maɛna sneɣ ǧahennama

 – i tagi d acu-tt ?

 – tagi d Taɣerdayt.

 Dɣa yessefhem-iyi-d d acu-tt tɣerdayt, anwi-ten yimẓbiyen, d acu-tt ǧahennam yuɣen din. 

 Sxedmeɣ cwiṭ n les neurones-inu, ufiɣ belli imẓabiyen-agi sûrement ur ttuẓumen ara am yemma, baba, yaya akked anisati n tteḥḍiri. Autrement, ad ten-id-ṣaḥ lǧennet n yemma. 

 J’ai tout faux : tenna-k yemma belli imẓabiyen-agi ttuẓumen plus que les autres. Uɣaleɣ ɣer baba.

 – c’est pas normal a baba, yemma tenna-k ttuẓumen plus que les autres. Mais anwi-ten les autres-agi ?

 – euh… d aɛraben !

 – am anisati n tteḥḍri?

 – ih!

 – mais nettat tettuẓum. En plus, ɣas tikwal teqqers, elle est gentille. Tenniḍ les autres-agi d aɛraben, i yimẓabiyen d acu-ten ?

 – d atmaten-nneɣ. D imaziɣen am keč d nek !

 – mais nek d aqbayli et puis yiwen n gma i sɛiɣ: d Muṭṭiḍ.

 Alors yessefhem-iyi-d d acu i d imaziɣen d acu i d aɛraben. Plus ihedder, moins je comprends.

 – Safik a baba di ddunit llan waɛraben, llan imaziɣen ?

 – ala mačči di ddunit akk. Di Lezzayer

 – i Lezzayer-agi d acu-tt ?

 – din i yi-d-ufiḥ weḥleɣ !! 

   

<p style="text-align: right;"> SOA 

  <a class="__cf_email__" data-cfemail="8cf8a2e3f9e0e8ede1edfeccf5ede4e3e3a2eafe" href="/cdn-cgi/l/email-protection">[email protected]</a> 

  
 I lmend n usmekti wis 63 n tegrawla n tmurt n Lezzayer , aṭas n leqdicat i d-yettuheyyan deg lwilaya n Tizi Uzzu. Leqdicat-a, llan-d ddaw n leɛnaya n Uxxam n yidles Mulud Mɛemmri, Tanmehla n yimeɣrasen, Tasdawit n Mulud Mɛemmri, tidukkliwin i iqedcen deg unnar akked twaculin n yimeɣrasen. Yebda wahil seg wass n letnayen 30 di tuber deg Uxxam n yidles s temsikniyin n yidlisen n umezruy d yimagraden i d-yettmeslayen ɣef Kateb yacine, Mhamed Isyakhem, Ali Zamoum. Ma yella deg Uxxam n umezgun Kateb yacine, tella-d yiwet n tecquft n umezgun “La poudre d’intelligence “ sɣur tdukla n yilmeẓyen n Yiɛekkuren. Am awkken i d-iɛedda, diɣ, deg Uxxam n sinima usaru “L’étoile d’Alger” n Rachid Belhadj, syin yella-d uskasi ɣef usaru-a. Ma nuɣal-d ɣer Uxxam n yidles (centre culturel) Matoub Lounes n Ain El Hammam, ad naf d urar n yiwet n temzgunt s yisem-is “ Yenna-iyi jeddi”. Ass n tlata 31 di Tuber, tella-d yiwet n tuffɣa ɣer taddart Iɣil Imula di tɣiwant n Tizi n Tlata , syin yella-d umeslay, deg tzeqqa tamecṭuḥt n umezgun n Uxxam n yidles, ɣef wudmawen-nni i wumi tuɣal tejmilt wigi Issiakhem, Kateb akked Zamoum, Sɣur Mass Zamoum Rabah, Massa Boukhelou fatma, Massa Kabla djamila, Mass Yacine Si Ahmed akked Massa Zamoum Ouiza (taǧǧalt n umeɣras Ali Zamoum) . Ma yella d axxam n yidles Krim Belkacem n Azazga, llant-d temsikniyinn yidlisen d yimagraden n yiɣmisen i d-yettmeslayen ɣef umezruy. Akken daɣen i d as-tuɣel tejmilt ama i twaculin n yimeɣrasen, ama i unaẓur Akli Yehyaten sɣur Axxam n yidles . Ma yella ass n umenzu n unbir : llan-d, deg uxxam n yidles, isaragen s yisental i icudden ɣer umezruy n tmurt, akken daɣen i d-uraren yilmeẓyen tamezgunt ‘Le foehn’ s tmaziɣt ‘’Ha-t-a lquḍ hata uqamum’’ n Mouloud Mammeri deg usmekti n meyya n yiseggasen ɣef tlalit-is. Ma yella d Tiddukkla tazazrayt n taddart n Tamda s tama-is, ur tezgil ara tagnit n usmekti-a imi tettwanec-d ɣer CLS n lwilaya anda i d-xedmen ahil-nsen ama d amezgun ama d cnawi, akken ad rren tajmilt i yirgazen i yefkan idammen-nsen ɣef tlelli n tmurt.

   S. Y. 

  
 Mačči d aṭṭan n sskeṛ i d ugur imi tujjya tesnulfa-as-d ddeqs n ttawil n usejji, aɣilif ameqqṛan d uguren s wacu i d-igellu ma amdan ur iɛawen ara iman-is akken ad yesseqɛed sskeṛ-is . Ɣef waya ilaq amdan, ad yissen s kra d ugur i d-yettawi unerni asusam n lehlak-as yezgan di tfekka-

<p style="text-align: center;"> Allen 

 Aṭṭan n ssker yettḥaz allen. D asusam imi alamma yegla-d s unnqas n yiẓri yeddan ara d-iban. Ɣef waya, ilaq amdan ad yerzu, ma drus yal aseggas, s amejjay n wallen i wakken ad inadi kra n wugur.D yir alluy n ssker deg yidammen i yettḥazen tiṭ, i d abalat n yal ugur, armi ula abeddel n nnwaḍer, ur yenfiɛ ara imi ala aseqɛed-ines i izemren ad yeḥbes anerni-s i d-yeslalayen ula d tidderɣelt ur nḥellu. Akken, diɣ, igellu-d ssker s kra n lehlakat, am rriḍa, laṭansyu n wallen (glaucoma) akked karuf n yifessugan-is.

<p style="text-align: center;"> Tigeẓẓal 

 Yessefk ɣef yal amuḍin, ad ixeddem ikayaden n waman n tasa akken ad inadi ɣef tiprutiyin i d-yettbegginen lehlak n tegẓelt, imi s teɣzi n lweqt, aṭṭan n ssker, mi ara yemlil akked waṭṭan n yidammen, ttḥazen iẓuran n yidammen n tegẓel dayen ara tt-yeǧǧen ur tessizdig ara tafekka si lewsax. Aya, ad d-yeslal ɣur-s lexsas n tegẓelt u s teɣzi n lweqt, ma yestehza umdan, tezmer ad taweḍ armi d lmut-is.

<p style="text-align: center;"> Ul d yiẓuran n yidammen 

 Yettimɣur wugur n lehlak n yiẓuran, yettḥaz waṭṭan-a ma yemlal akked lehlak n tassemt n yidim, imi slalayen-d argal n ddeqs deg-sen, labeɛda wid n wul. Daya ara yeǧǧen amuḍin ad yesɛu di tuget n tikkal ccirat n waṭṭan n wul i izemren ad as-d-awint ula d lmut. Ɣef waya, ilaq amuḍin s lemɛawna n umejjay, ad yettnadi ɣef yal tagnit i izemren ad as-d-teslal ugur u ad ixeddem tikkwal rradyu n wul (TCG) akken ma yella kra yeffren, ad d-iban.

<p style="text-align: center;"> Iẓuran n lḥess 

 Iẓuran n lḥess, yettruḥun ama s afessug, s aglim neɣ igmamen n daxel, yezmer waṭṭan-a, ad ten-iḥaz. D ayen ara d-yeslalen anbeddal deg-sen. Ɣef waya, ma iḥus umdan s kra n uqraḥ neɣ n facul yezgan, anemmel deg yiḍarren neɣ tikkwal ula d war aḥussu di kra n umḍiq deg tfekka-s, d war tazmert akken ad yeṭṭef aman n tasa, ilaq ad yerzu s amejjay-is imi ccirat-a, ttbeggint-d belli iẓuran n lḥess, uḍnen.

<p style="text-align: center;"> Taggara 

 Skud aṭṭan n sskeṛ ur yeqɛid ara, skud abrid i tlalit n wuguren-a, yeldi, ɣef waya ilaq amdan s lemɛawna n umejjay-is, ad yesseqɛed sskeṛ-is , u ma iwala kra n ccirat yessawalen i yiwen seg wuguren i d-nebder, ilaq ad yerzu s amejjay–is ara t-iwellhen ɣer win ilaqen. <span style="white-space: pre;"> </span>

<p style="text-align: right;"> Dali Salima 

  
 Tamacint-a, mačči d tamacint kan n menwala : tesεa amezruy, neγ εad d nettat i d amezruy s timmad-is. Tamacint-agi, yis-s i ttwarunt akk tesγunin ‘’Tasfut’’ i d-iteffγen deg yiseggasen-nni n 1980.Yewwi-tt-id Ramdane Achab di Fransa. Acu kan uqbel ad tt-id-ya&amp;gamma,; yessuter di bab-is ad as-d-yernu kra n teqfiflin i wakken ad yaru yis-s isekkilen n tmaziγt (&amp;gamma,; &amp;epsilon,; taneqqiṭ, akafu…). Yeḍra-d waya, yewwi-tt-id γer tmurt. Dγa, syin i bdan ttarun yis-s, akka i d-uran akk tisγunin ‘’Tafsut’’ n lweqt-nni.

 Ass-a, Mass Ramdane Achab yebγa ad tt-yefk i win ara as-yefken azal, am usalay neγ tiddukla… ’’Tamacint-a, tesεa azal meqqer. Ilaq win ara tt-iḥadren. Ad d-teqqim d tanagit deg umezruy γef tira n tmaziγt.’’ Akka i aγ-d-yenna.

<p style="text-align: right;"> Hocine.M 

  
  Isufar i urekti  

 – 1 Kg n lfarina

 – Tisent ( lmelḥ)

 – Aman

 – 4 n tmellalin

 – Zzit i usewwi

 – Sirru neɣ tament

  Aheggi n urekti 

 Sureg lfarina ar lḥila , ernu-as awazwaz n lmelḥ , rruc-it s waman alamma temlal lfarina ad tuɣal d arekti , ɛarek-it alamma yuɣal d aleggaɣ .

 Dlu s arekti, egg takurin timectaḥ , del-itent , eǧǧ-itent ad rsent azal n 20’ .

 Di lḥila –nniḍen erz timellalin , rrwi-tent .

 Dlu ar takurin ; yiwet yiwet , jbed-itent , ḍlu-asent timellalin , sers-iten ta ɣaf ta ( 7 tissiwin = 7 couches) , sakin gzem-itent d imkuzen ( carrés ) , tegreḍ-tent ar tseḥḥant n zzit iwwlen .

 Wi wwant , ger-iten ar sirru neɣ tament .

 S tezmert-nnwen (t)

<p style="text-align: right;"><span style="white-space: pre;"> </span>  S ɣur Daya 

  
 Tallit n ccetwa, d tallit n tasmuḍi. Lǧessa n umdan, labeɛda win meẓẓiyen neɣ win ihelkan aṭṭan yezgan, tettmagar aṣemmiḍ akk d lqella n tikli ara tt-yerren hcicet. Anect-a, ad yelli abrid i ddeqs n waṭṭanen ara tt-ḥazen. Ɣef waya, nextaṛ ad awen-d-nefk iwellihen-a ara yesseḥbibren fell-awen.

 1 – Acṛaḍ mgal aṭṭan n ubeḥri: yezmer umdan ad yecṛeḍ melmi i as-yehwa ɣef teɣzi n tallit n tasmuḍi imi yettḥarab deg ugar n 70% n tikkal seg ubeḥri.

 2 – Aṭixxeṛ ɣef ubeddel ‘’aderɣal’’ n llebsa : ɣas d lɛada taqdimt, ǧǧan-tt-id lejdud, ad teqqim d lsas n usḥbiber, labeɛda ɣer yimeẓyanen. Imi timelsiwt n ddeqs n tduli d twakksa-s ‘’taderɣalt’’ mkul mi ara yeccef umdan tessefcal tafekka.

 3 – Aṭixxeṛ seg yimeḍqan ur nebbuḥri ara: imeḍqan ur nebbuṛi, rnu ɣur-s ddexxan, lḥamu, lewsax, ssehlaken tiɣanimin n turin (poumons).

 4 – Tarewla seg yimukan yeččuṛen: tiḥuna n wučči, tizeɣwin n tmeṛiwin, ifurguten…atg, d imeḍqan anda ttanṭaḍen ivirusen gar madden. Ɣef waya, ilaq amdan ur yesṭuqqut tiɣimit deg-sen. 

 5 – Asizdeg n tanzarin: yesfek ɣef yal yiwen yesɛan kra n wugur n tanzarin, ad yerzu s amejjay uqbel ccetwa akken ad as-yekkes kra n wugur.

 6 – Mi ara izad uṣemmiḍ, ilaq uɣummu n yifassen d yiḍaṛṛen: adfel, d aṭṭan yeṭṭuqten labeɛda ɣer tlemẓit, yettḥaz iḍuḍan d tfednan. Ala s uɣummu azuran i nezmer ad nḥader seg-s.

 7 – Učči n telqimin yeḥman: ilaq amdan ad yettextiṛi talqimt yeḥman akken ad yizmir ad iqazem aṣemmiḍ.

 8 – Atixer i yir leɛwayed: ddexan, ccṛab, ɛawaz, tellin tawwurt i facul n turin d tlalit n lehlakat-is. Ɣef waya ilaq amdan ad asen-yettixeṛ.

 9 – Aciweṛ n umejjay: asiḥi n tanzarin, lehlak n tɛebbuḍt, tlaq tiwin n umuḍin s amejjay iqerben akken ad iẓer ṛṛay-is, tikkwal, akken ad t-idawi.

 10 – Tarusi n lxaṭer: yal awellih i d-nebder, ilaq ad yemlil akk d trusi n lxaṭer imi d lsas n useḥbiber.

<p style="text-align: right;"> Salima Dali 

 
  
 I tikelt tis snat deg useggas-agi aγurbiz, 2014/2015, i mlalen yiselmaden imunan, wid i d-yewwin, yakan, akayaḍ-nni n uselmed n yal aswir (amenzu, alemmas d tesnawit) u n yal tanga. Mlalen deg ussan-agi n yimuras, seg 23 armi 30 deg duğember 2014 deg uγerbaz alemmas ‘’Derder Said’’ n temdint n Tizi Uzzu. Gar yimunan-a, ad naf azal n 70 n yiselmaden n tmaziγt. Tikelt iεeddan iselmaden-a xedmen tannant-nsen di lwilaya n Bgayet ayen yeğğan kra deg-sen ur ttruḥen, akken i aγ-d-nnan. Ma γef wayen yeεnan ahil n usileγ-a, tenna-d H.F, yiwet gar yimunan : ‘’nelmed-d aṭas n tγawsiwin ara aγ-iεiwnen deg uγerbaz, ladγa nekni s yijdiden-agi ; nwala timsal i d-icudden γer useddi n tneγrit, izerfan-nneγ d wid n yinelmaden, assaγ gar twacult n leqraya. Am wakken i d-tella tannant-a, d taswiεt anda i nbeddel tiktiwin akked yiselmaden i d-nemmuger.’’ Ma γef yimuras i fkan d asfel, tkemmel tenna- :’’ussan imezwura, ẓẓayit ciṭ, acu kan syin mi nemyusan, nexleq-d tawacult gar-ane&amp;gamma,; tessufsusi leεtab-nni.’’ Nessaram, wwin tarzeft s wayes ara qablen inelmaden deg uγerbaz acku aṭas deg-sen i yesεan uguren deg uselmed-nsen…ladγa, deg tarrayt n uselmed.

<p style="text-align: right;">  Hocine.M 

  
  Isufar 

 3 n tbeslin timeqqranin, 3 n ṭumaṭicin,1 n tfelfelt tazggaɣt, 2 n tɣenjawin n lmakla n zzit n uzemmur, lmelḥ akked yifelfel aberkan,4 n tmellalin.

  Aheggi 

 Sqecret tibeslin, gezmet-tent d icfiren ireqqaqen. Gezmet ifelfel-nni d amecṭuḥ. ma d ṭumaṭic, ad get-tt e azgen. Deg yitmeqqlet, rret snat n tɣenjawin n zzit, smiret lebsel-nni u ɣumset-t, tanfem-as ad yeww azal n 10’ s tmes taḥlawant. Syin, sxelḍet ṭumaṭic akked yifelfel, terrem-ten s ufella n lebsel-nni. Anfet-as alamma yewwa. Rnut-as, ma tebɣam, timellalin. 

  S tezmert-nwen 

<p style="text-align: right;"> Sɣur Daya 

  
 T aɣiwant n Ait Aissa Mimoun i d-yezgan deg ugafa n lwilaya n Tizi Wezzu, i ibaԑden fell-as azal n 15 km, taɣiwant ideg llant 23 n tudrin, mazal tettidir iseggasen-agi ineggura lexsas ameqqran, deg yeḥricen d yisenfaren yemgarden n tudert. Gar-asen ttawil n Internet, lgaz n temdint, yir liḥala n yiberdan…atg

 Tuddar n taɣiwant-agi nḥafent aṭas imi ar ass-a n wussan mazal ugur n Internet ur yefri ara. Ma yebɣa yiwen ad yazen neɣ ad d-yawi kra seg Internet, ilaq fell-as ad yerzu alamma d tamdint n Tizi Uzzu. Ilaq ad yelḥu 15 km, neɣ yezmer lḥal ad isruḥ yiwen wass ɣef liğal n ssaεa. Maca lukan i d-tewwiḍ s ixxamen, tili mačči akka. Ugur wis sin i d-irennun lḥif i yimezdaɣ n tɣiwant-a, d win lgaz n temdint; imi mazal ar ass-a n wussan aɣbel n usenfar-a ur yefri ara. Aṭas n tudrin yeddren aɣbel-agi, acku di ttnaṣfa n useggas 2015 I yebda, mazal ar ass-a urԑad yekcim ixxamen , anida Leqrar-is ? . Imezdaɣ n tuddar-agi ṛwan lḥif, ladɣa deg tsemhuyt n tegrest, neɣ deg wussan n ccetwa, imi acḥal n tikkal i leḥun d likumiṭer i wakken ad d-awin taqerԑat n lgaz, ama d aggefur, neɣ d adfel. Tikwal ttuɣalen-d ifasen d ilmawen. D ayen iten-yeğğan ad d-gren tiɣri yerna ad sutren deg wid teԑna temsalt gar-asen imeḍbbren n tɣiwant Ait Aissa Mimun, d Tanmehla n Imuhal Izuyaz (Direction des Travaux public). Aɣbel wis kraḍ, d win iberdan. Aṭas i yellan, deg tɣiwant-agi, deg yir liḥala, yecban abrid n Laԑzib n wugeni n Σmer, arnu ɣur-s abrid n taddart Iɣil n Wuccen, win n Uqawej, win n Tizi…atg Mebla ma nettu ugur wis ukuz, wagi yeεna ttawilat n usiweḍ (moyens de transport), Ladɣa wid yettawin ɣer yiɣerbazen. Llant tuddar yesԑan ,llant tiyaḍ ulac. Maca tid-k yesԑan lukan kan ay axir ur sԑan-t ara acku aṭas n ttawilat-a ad-ten-tafeḍ ԑyan, neɣ ur teddun ara. Aḥric n tedwest d sseḥa (la santé), yenxes, diɣ, ugar n yiḥricen-nniḍen, imi axxam n tujjya n Tala Ilillan ur yesԑi ara aṭas n ttawilat n udawi, yerna ur yesԑi ara takerrust n tujjya (ambulance) ara yettawin imuḍan. 

<p style="text-align: right;"> Adaoun Abdelghani 

  
 Tameṭṭut tṣubb, akken i iḥulfa i umrar inefsusi, iserreḥ umrar, tameṭṭut tessers iḍarren-is, argaz igzem-it, yuɣal-d s axxam. Iqqim yumayen, sag i t-tɣaḍ ad temmet, yuɣal ɣur-s. Yuɣ-d amrar-nniḍen, yuɣal ɣer tesraft-nni. Iḍegger ixef n umrar ɣer daxel, ixef-nniḍen iṭṭef-it deg ufus-is. Cwiṭ kan iḥulfa win ijebbden amrar. Ibda ad d-ijebbed, yufa ẓẓay mačči d taẓẓayt-nni n tmeṭṭut-is. Ijebbed, ijebbed, ittuɣal ɣer deffir akken alammi ikfa umrar. Inṭeg-d yiwen n urgaz annect-ila-t yenna-as-id : “Ad ak-yeɛfu Ṛebbi yaɛfu lwaldin-ik ! Tesselkeḍ-iyi-d si lmeḥna » Argaz iggugem deg wayen ittwali, isussem isell i lxelq i d-yulin si tesraft. Ikemmel deg wawal-is win-a yenna-as : “Qrib lqern i sɛddaɣ di tesraft, mačči helkeɣ neɣ ttwaqelqeɣ akken helkeɣ yumayen-agi seg i d-terna tmeṭṭut-agi-inek. Yumayen-a i sɛeddeɣ yid-s, uɣalent-iyi d lǧihenamma. Laɛnaya-k ma ur iyi-d tenniḍ amek akka i tsebreḍ, ad tidireḍ d tmeṭṭut am ta acḥal n yiseggasen?”.

  Ramdane Lasheb 

  
 « Ttbut, ttbut, mṛaḥba yissem a tafsut/ Lhu, lhu, ass-a yidem aṛa nezhu! », akka i yecna unaẓuṛ amuqṛan Meksa deg yiwwet geṛ tezlatin-is. Akka ihi, ussan-a d tafsut, ddunit akk ttazegzawt deg tama-agi n Ṣummam, i d-yezgan deg twilayt n Bgayet. Ijeǧǧigen, tizegzewt, tizizwa i gemṛen, tafukt iṭij yeḥma, ifṛax cennun,…d-ussan i geṛzen. Yal yiwen yufa iman-is deg tefsut-agi, imi aṭaṣ n yimdanen i meṛḥen akka deg tiẓegwa akken ad ksen ɣef ulawen nsen. Deg wussan n tɣimit (jours de repos) medden ttefɣen aken ad magṛen tafsut. D-imdukal neɣ d ttiwaculin s lekmal nsen-t, ttṛuḥun ɣeṛ lexla akken ad meṛḥen ad feṛḥen. Yuɣ lḥal ussan-a d-iṭij, ageffuṛ iɛedda seg syagi, yeṛṛa ddunnit akk ttazegzawt. Ihi wid yettṛuḥu-n akka ɣeṛ lexlawi ttawin yid-sen aɛwin akken ad sɛeddin taswiɛt yelhan. Ayagi dayen yessefṛaḥen aṛṛac imeẓyanen, imi wigi tteksen-d ijeǧǧigen, tteglilizen deg wadal (laḥcic), ttuṛaṛen tuqqaṛ lakked dabex. Tafsut-agi mači d-imdanen kan i ssifeṛḥen, ula d yiɣeṛṣiwen ufan iman-nsen, imi amɛic nsen yella s lkutṛa. Laḥcic, tuga, aman, yella kulec awid kan lmal-ik ad ikes. Imeksawen feṛḥen aṭaṣ imi yegma laḥcic deg laxla ɣeṛ wanda ttawin lmal-nsen aken ad ksen. Tugdi-nni i ten-yewwin imi tɛeṭṭel taɣaṛt (la sécheresse) deg lexṛif akk d tegṛest-nni i ɛddan, tefsi am wedfel seddaw yiṭij, imi tuṛa ageffuṛ yewwet s waṭaṣ ussan-agi inegguṛa. Ayagi yeǧǧa ssumat n wemɛic n lmal udeṛ-ent-d ussan-agi deg leswaq. Akka lbuṭa n-uṣaɣuṛ yenzan 650 idinaṛen tudeṛ-d ussan-a alaṛmi d 500 idinaṛen. Mači d-imeksawen kan i yufan iman-nsen deg tefsut-agi, ula d-ifellaḥen feṛḥen aṭaṣ. Ccek-nni iten ikecmen imi xuṣen igeffuṛen yekkes tuṛa, imi tafellaḥt-nsen temnaɛ seg taɣaṛt. Igṛan n yiṛden lakked ttemẓin « ḥlan », tiyedṛin, tizellafin ttizegzawin, ttaččaṛen-t cwiṭ cwiṭ d lḥeb, waqil tamegṛa attelhu aṭaṣ deg wagguṛ-agi n magu. Ulac ccek! Ula d-azemmuṛ yeḥla-d ussan-agi, imi wten igeffuṛen s waṭaṣ deg tmuṛt-nneɣ. Taggaṛa-agi tizemṛin ǧǧuǧegen-t, dayen yessefṛaḥen aṭaṣ. Lebyuṛ, issafen, tiliwa, d laɛwanṣeṛ zaden deg-sen waman ayagi yegla-d s wayen yelhan i tfellaḥt deg tama-agi n Ṣummam.

<p style="text-align: right;"> Syphax Y. 

  
 D lewhayem! mazal ar ass-a timetti-nneɣ tettwali aṭṭan-agi n sida d ucenna neɣ d aṭabu ɣas ulamma aṭṭanen i merra tettmeslay fell-asen, ula d aṭṭan-nni n lkunsir tekkes-as awal-nni: ad aɣ-yenju rebbi yenju lmumnin! yettɣid win ara ihelken di tmurt-nneɣ ,imi si tazwara iban kan ad yettuxeṭṭi ama sɣur medden ama sɣur-s, waya ad t-ncudd qbala ar nekkni ur nezri tidet n waṭṭan-a n abribus n VIH i yuɣalen ass-a seg waṭṭanen yezgan s dwawi d-snulfant tmura yeddan d wamek yettanṭaḍ imi nekkni ɣur-neɣ ma nemmeslay d win ihelken ad aɣ-yenṭeḍ,ma neḍsa-as ad aɣ-yenṭeḍ?dɣa ma nemsalam yid-s tenger fell-aɣ, Xaṭi!abirus n VIH yettanṭad s tuzzuft (sexualité ),s tsegnatin-nni yettwasnen deg uksum n win yuḍnen,ula ljerḥ amectuḥ yezmer ad as-yili d tawwurt i ubirus-a ma yemlal yid-s war ma nettu tyemmat t-issenṭaḍen i mmi-s ama di tadist neɣ s usuṭṭeḍ. Deg useggas n 2014 iban-d wazal n36,9 n yimelyan n wid ihelken sida maca mačči d leḥsab iseḥḥan imi aṭas n wid iteffren leḥlak-nsen, Dɣa ma nesteqsa acimi? tiririt tban kan imi s yes i d-nebda ameslay d acu kan imi nekkni nettwali ala s yir tiṭ , mi nesla s walbaɛd ihlek neqqar-as yekcem iberdan -nni n yir tuzzuft war ma nezra d acu n sebba s tidet imi yezmer ad tili d ayen nniḍen s wakka nettkemmil i taluft am wakken i as-yettkemmil win yuḍnen imi sida ur d-yettban ara s amdan arma f kant 7 ar 10 n yiseggasen d asawen bexlaf ccirat-nni timeẓyanin ur nettawi lewhi ɣur-s d ayen ara t-yeǧǧen ad yezzuzur deg ubirus -agi. D acu kan ayen yessewhamen imnadiyen d tamurt-a tageswaḥt tineslemt akk d tid i tt-icuban anda tuzzuft d leḥram ma teffeɣ i lɛada n zwaj meɛna mazal yettnerni sida deg-s! u acimi ur d-tettili ara tikci n yiḥaraben (préservatifs ) baṭel am wakken xeddment tmura irebḥen? i wakken ad nessenɣes talilit n waṭṭan-agi icudden deg ugar 80% n tikkwal ar tuzzuft.

<p style="text-align: right;"> Salima.D 

  
 Ayen yeḍṛan di Fransa ass-n lǧemɛa 13 deg Unbir-agi , Timesrifegt n tmurt n Rrus yettwaɣḍlen nnig sseḥra n Sinna di tmurt n Maṣer glant-d s lmut n izumal n yemdanen ur nednib ur nexdim kra. Ɣer wanect-a nezmer ad nadder tadyant n Lubnan akked d ibaxixen iḍeṛṛun di lberr n Tefriqt. Telsa si rrif alamma d rrif tbedd zdat lḥir-is, zdat isteqsiyen-is: acu-t yak waya? Sani i la iteddu umaḍal?

 Ayen nsel yugar ayen nettwali. Yeqwa wawal , yeqwa «qiluqal», yal wa anta tamuɣli yefka i taluft. Xuḍi tuget n umeslay d tunnḍa ɣef miḥlal. D aɛiwwed n wayen id nnan yakka uqbel sɣuṛ imesjeṛnanen akked isertiyen , d isenqaden n lumur n tsertit seg asmi i-iḥuza rebrab timura n l’Europe. Awal ɣer wayeḍ ad yas win ara ak-yinin ṭṭayfa –agi n Rebrab d timnufaq texḍa ddin n l’islam, l’islam mačči akka id udem-is. Aya nesla t mačči d abrid mačči d sin. Netta di tilawt asteqsi iwulmen ad yeɣli s annar uskasi d wagi: ayen iduba n tmura tinselmin ur d tt-heggin-ara zzedmat iwulmen akken ad mḥun irabraben anda ma llan ? Ayen ur ttnaɣen-ara taskana( idéologie) tamṭṭerfit s tawil n tmussni yebnan ɣef ṣṣeḥ, s tikta yettleqqimen adif n telsa deg ixf n yemdanen ? Ayen imussnawen n wasɣan ineslem ( religion) ur tt-frasen –ara ddin-agi seg ayen yesmendigen amdan ɣer lkerrh n kra n wales i ten -ixulfen deg tmuɣli ?

 Ahat aɛazzel n umussnaw am Arkoun d tiririt ɣef isteqsiyen-nneɣ. Kra n win yebɣan ad yezwi yir takka ɣef wasɣan-agi yettweɛzzel, yettaf iman-is di rrif. Ṣṣut-is yettɣummu-t zzhir n wid yesekrasen dɣel akked lkerrh ɣer tamrart n tudert. Xuḍi anda neqdent tikta yettawin imdanen ɣef tafat, ṭṭlam yettaf lebɣi-s. Tuɣalen ulawen d irebbi i ccer. Ahat iduba n tmura tinselmin d lawan tura ad ndekwin amer ad ɛiwden tamuɣli akken ad ressin deg timura-nsen iɣerbazen yettleqqimen i derya –nsen tamussni yessufuɣen ɣer tafat . Am akken ahat diɣen d lawan akken timura-agi ad ferqen ddin ɣef tsertit yerna ad ḥarfent leḥcic ddaw iḍaṛan n irebraben s- usnerni n udmawen temɛict n yegduden-nsen imi llaẓ akked nḥaf d nitni i d- ttra yettqawiten akal n tsertit tarebrabt. 

 Ur d teqqim ara deg umajed , neɣ deg tuzzma deg wigi ixedmen tixazabiyin-agi s wacu ttmettaten d imeyyaten n yemdanen imelsiyen( innocents) . Tagnit teɛjel tessutur tifrat s wadda neɣ m ulac akken qqaren di lemtel ad yeglu uzegzaw s uquṛan, a nemmečč ad temmečč tamurt ɣef ayeg n teddu. <span style="white-space: pre;"> </span> Ait

<p style="text-align: right;"> Slimane Hamid  

  
 Aql-aɣ deg tsemhuyt n umwan, lawan ideg beddun yiɛeqqayen n uzemmur ttebriken, tewwan. Deg yiseggasen yezrin, imezdaɣ n Ayt Smaɛel d kra n temnaḍin tijartin, ttafen, ttwalin tiferkiwin-nsen ideg sɛan ṭṭjur n uzemmur, urwent aṭas, fkant-d lɣella n lɛali. Lameɛna lḥal yemgerrad aseggas-a, imi llan yifurak n tzemrin, ad ten-naf ɛebban ciṭṭuḥ n yiɛeqqayen, llan wiyaḍ d ilem. Azemmur ihi ur yessefreḥ lɣaci n Ayt Smaɛel, Tasexriwt, Rrif, Iderginen… atg. Yessewhem-iten imi ur d-yefki ayen niqal ttraǧun sɣur-s. Anagar ileqqamen yellan sdat neɣ deg rrif n yiberdan i yurwen s ccyaḍa, acku, ɛlaḥsab ayen i d-qqaren wid yessnen, azemmur itesra i uɣebbar. Meḥsub, d annect-nni i iɛiwnen tizemrin iqerben abrid ad ftint aṭas. 

 Ɣas ma simmal yettɛedday wakud, tettaẓ-d tegrest, yettaẓ-d lawan ideg ggaren yimdanen deg ccɣel n usram d tleqqaḍt, maca tuget n yiterrasen n Ayt Smaɛel d tid-nniḍen, ur ttqellqen melmi ara d-yawweḍ wass-nni. Sḥassfen imi drus maḍi i yefti aseggas-a, ur ẓrin d anta i d ssebba taḥeqqanit, neɣ d anwa d ugur. Ɣef wamek nettwali, daɣen, addad n uzemmur, atan iban seg tura ad yekkes leqdic-ines s tazzla, ur yettɛeṭṭil ara ad yefru. Ladɣa imi aṭas i d-yetteɣlayen ɣer lqaɛa, yettwajmaɛ tikwal send lweqt n usram. Daymi yettenqas ccɣel-is kra kra, yessewzal tawala (période) i yezmer ad yekk yiwen deg-s. 

 Skud azemmur ur irew ahat aṭas deg kra n temnaḍin n leqbayel, yiwet seg-sent d tin n Ayt Smaɛel, iban belli ssuma n zzit-is tetteddu ad tzid, ad teɣlay ugar n wamek tella tura. Seg 800 n yidinaren, yezmer ad teɛlay alama d 1000 n yidinaren. Ula d taǧǧawt-ines llan wid i tt-yebdan yakan, imi ḥsan ma yeqqim waddad akka, ad tettenqas zzit seg lexsas n uzemmur. Ɣef waya i ilaq ɣef wid ikesben littaɛ di tferkiwin-nsen, ad teẓẓun ṭṭjur-a n uzemmur, ad asent-xedmen ttawilat iwulmen akken ad yeṭṭuqqet deg yidigan, ad d-yeqqel am zik. Acku zzit n uzemmur, tettwawfay i qeddac n tɣawsiwin, ulayɣer astehzi deg-s.

<p style="text-align: right;"> Kaisa Khalifi 

  
 ‘’Tahanutt n uḥeddad d lakul n teqbayli, axater d amakan i d-qesden yifellaḥen n yal tamnaṭ, ttemlilin-d ɣur-s deg wass n ssuq, nekni nettleqqim-asen tiɣawsiwin, nutni ttleqimen-aɣ taqbaylit, nlemmed ɣur-sen …” Zik asmi tcud tudert n umdan ɣer wakal di tmurt n leqbayel, ulac taddart ur nesɛi ara aheddad n wuzzal; d netta i yettleqqimen dduzan n tfellahet”igelzyam, tigersiwin tiqubac…atg. Sumata, ixeddem-d tiɣawsiwin i seqdacen yifellaḥen deg yimahilen-nsen . Ass-a, segmi nejlan madden, ǧǧan lxudma n wakal, tejla yid-s ula d lḥirfa n uheddad. Qrib ad tenger , drus maḍi n wid mazal ṭfen di lḥirfa-agi . Azwaw Heddad, 65 n yiseggasen di tudert-is, gar yineggura di temnaṭ n Ṣsumam tama n Uqbu i imazal yeṭṭef di lxudma–agi . Mazal yeṭṭef deg-s. Nemlal yid-s, nesteqsa-t. yeldi-aɣ-d ul-is.

  Aɣmis n Yimaziɣen : acḥal aya i tebdiḍ lxudma –agi, anwa i ak-tt-islemden ? 

 Azwaw Haddad : bdiɣ-tt deg useggas 1968, asmi sɛiɣ 16 n yiseggasen. Lemdaɣ ɣer baba. Di tazwara, ttaṭṭafeɣ-as-d kan afḍis mi ara yekka-t s ufella n ẓẓebra, yettwellih-iyi cwit cwit almi i lemdeɣ, uɣaleɣ ttleqqimeɣ igelzyam, tigersiwin, netta yettili-iyi-d kan s lmendad. Tedduɣ daɣen yid-s ɣer tudrin nettsemmir i yifellaḥen lehwayec. Nekk slemdaɣ gma Lḥusin ha-t-an tura d netta ara yeṭṭfen amkan-iw . 

  Zik, uqbel carbun, s wacu i tsefsayem akka uzzal.? 

 Zik, nella nxeddem di taddart. Nettawi-d tirgin ubelluḍ ɣer yifellaḥen. Nessaɣay-asent times, irrij-nsent ur yettnusu ara, s yis-s i nettleqqim dduzan n tfellaḥt .

  I usellek, neɣ lexlas amek i d-yettili ? 

 Zik-nni, iḥeddaden xeddmen s rrezeq. Afellaḥ yesɛan tayuga, yettelḥaq-as-d i uheddad snat lgelbat n temẓin i useggas, llan wiyad d ibawen, irden , tazart neɣ tament.

  Zik-nni, ttruḥun iheddaden ttisilen di tudrin , kečč d baba-k gar wid ixeddmen akka di tudrin. Amek i ttilin wassaɣen gar-awen d Wat taddart-nni? 

 Ad ak-iniɣ, nekni nexdem di taddart n Tiɣilt Mexluf di tɣiwant n Yiɣram, cfiɣ baba iḥedder deg yinejmuɛen-nsen lbaḍna-nsen, isell-itt, ttqadaren-t mliḥ mliḥ. Netta d ccix n taddart. D acu kan, aḥeddad ur as-d-zeddmen ara isɣaren. Netta yessasay-d aɣrum-is s lxudma-s.

  Aṭas n tɣawsiwin i d-ixeddem uḥeddad, kecment deg wansayen. Ma tzemreḍ ad d-tadreḍ kra? 

 Tella tin iwumi neqqar “tahanut” ttɛalliqen-tt i umextan, deg-s 7 tɣawsiwin n tfellaḥt : tagersa, tamgert, tasmirt, tagelzimt, taqabact, agelzim akked tjenwitt. Llan daɣen yimdaneni i ixeddmen tisemmirt ɣef tewwura n yixxamen neɣ ula ɣef tkeryasin-nsen , qqaren tettara tiṭ.

  D acu-tent akk tɣawsiwin yessqdac uḥeddad di lxudma-ines ?  

 Yella win iwumi neqqar: lkanun, agectum, ẓẓebra, lvila, tafḍist…atg. Qqaren tahanut ideg ixeddem uheddad d lakul , d acu i d sser yellan deffir waya? Tahanutt n uḥeddad d lakul n teqbaylit, axater d amakan i d-qesden yifellaḥen n yal tamnaṭ, ttemlilin-d ɣur-s deg wass n ssuq. Nekni nettellqim-asen tiɣawsiwin, rnu nlemmed ɣur-sen taqbaylit. 

  Amek i t-lmedem akka ɣer yifellaḥen taqbaylit ? 

  Yal mi ara d-kecmen yifellahen ɣer tḥanut n uḥeddad , ttawi-d awal ɣef ddunit, ḥekkun-d timɛayin n zik. Yal wa d acu i d- yettales: wa d taqsiṭ, wa d asefru neɣ lemtel. Nlemmed ɣur-sen taqbaylit. Nekk, ass-a, ataṣ n yinzan i d–lemdaɣ ɣer yifellaḥen i d-ikeccmen ɣer thanut-iw. Yal ass, rennuɣ-d awal ajdid , nettisin timeslayin n temnaḍin yemxalafen.

  Awal-ik n taggara 

  Ilaq lhirfa-agi ad tili di lakula-t n uselmed n lḥirfat i wakken ur tneggar ara. Ttmenniɣ, daɣen, imdanen ad uɣalen ɣer uxeddim n wakal d lɣella i wakken ad yili uxeddim i uheddad. <span style="white-space: pre;"> </span> 

<p style="text-align: right;">  <span style="white-space: pre;"> </span> Yesteqsa-t Brahim Benhamouche 

  
 Send iḍelli, 14 seg meɣres, i d ass aɣelnaw n yimeɛḍar deg tmurt n Lezzayer. Tidukkliwin merra, n tal tamnaḍt n yal aɣir, i yesseḥbibiren ɣef yimdanen-a imuḍinen sfugglent ass-nni s tumert akked wid terza taluft, maca daɣen s usirem-nni wissen ahat yewwas ad ttunefken i yimdanen-a at wasrayen uzzigen (besoins spécifiques) akk izerfan i yewwi-d ad sɛun deg tudert-nsen tayallast tuwɛirt. Ur d ameslay kan ɣef wuguren n ukcam deg tmetti, n tuffɣa, n uqḍaw n uqeddic-a neɣ d wa, imi sanda yerra umeɛḍur ad d-imager ugur. Maca daɣen, d ameslay ɣef uẓayer (statut) i as-d-isaḥen deg tmurt-is, skud tadrimt tamayyurt i d-yettawi d tin n menwala-tt almi aṭas, dɣa ur tezmir ad t-tqid ula deg tgella-s n yal ass, aniɛad adawi, isafaren akked kra n dduzan i t-yessefken. Rny ɣer-s, ula d takalict i t-ilaqen akken ad yessiweḍ ad iḥerrek, alama yerwa aḥebber ed umqellaɛ akken ara as-tt-id-sersen i walmend-is yimḍebbren i terza taluft. 

<p style="text-align: right;"> Mhenni Xalifi 

  
 Ahat wwḍen d igiman n yimdanen i d-yerran i tiɣri ssebt n ddurt yezrin deg Uweqqas, akken ad lḥun ɣef tlelli n umeslay d useḥbiber ɣef yidles. Wid akk yeččuren iberdan usan-d seg waṭas n temnaḍin n Tmurt. Akk-nsen ɛewwlen ad inin i udabu: « uhu i uḥbas n yidles, uhu i tmenɣiwt n udlis ». Gar yiberriḥen (slogans) i refden dɣa yimekkiyen, ad nɣer: « Awit idrimen, ǧǧet-aɣ-d idles », « Ma nsusem ad aɣ-mḥun », atg. Ilmend n tigawt-a, aṭas seg yimeḥḍar i yeddan adlis deg yifassen-nsen, imi aberriḥ n tikli yella: « Afus deg ufus, adlis deg ufus ». Ma nesmekti-d ayen i d-yewwin tanekra-a yeddukklen n ugdud, d agdal n wacḥal d asarag i d-tettheggi Tdukkla Azday Adelsan n Uweqqas yal ddurt. Aneggaru-is d win n umaru-amaẓrag Remḍan Ɛeccab i niqal ad d-yawi awal ɣef liḥala n usiẓreg n udlis amaziɣ, maca ugin-t s tekriḍt yinesdabuyen idiganen. D ayen dɣa i yeǧǧan medden iɣaḍ-iten lḥal ula akkin i yilel. Yal wa ibeggen-d ibeddi-ines akked yimheggiyen n temlilit taseklant n Uweqqas.

  M. K. 

  
 Seg wacḥal d akud, ama d iberdan neɣ d imeḍqan di berra, ččarayen d ahicur n yal taɣawsa, qrib ad ttɣummun akal. Iban dakken deg yakk timnaḍin, yettili-d uɣilif-a i itekksen tezdeg i twennaḍt-nneɣ. Maca, imi yal aɣbel yesɛa tifrat, yezmer umdan ad yeg leḥsab-is i waya: ad yessenqes xersum kra n ustehzi, ad yeḥbes aḍegger n tɣawsiwin ur yeḥwaǧ anda yufa kan. Annect-a, dɣa, ur t-ḍfiren ara yimezdaɣ n tuddar skud zgan qqaren ulac anda ara nessers agudu-nni, anagar abrid i asen-d-ibanen zun d asellak. Daymi teɛreḍ tɣiwant n Ayt Smaɛel, ad d-tefk ttawil i yimdanen seld mi d-tesres deg lweqt yezrin kra n tfesrin (poubelles) d timeqqranit, tefreq-itent deg yidigan seg wanda ttɛeddayen lɣaci s waṭas, am Iɣil Aɣezfan, Tigratin, Lmerj n Yiɣil, Tizwal, Taregragt d wiyaḍ. D tigawt yelhan i d-yekkan sɣur-sen, imi d yiwen n yiswi i yezdin, d asuter deg uɣref aqader n twennaḍt d temnaḍt. Segmi i d-mmuggent tfesrin-nni deg yiberdan, nezmer ad d-nini, ur yenqis ara uhicur akken ilaq. Aya, imi llan wid i igan ccɣel-is i yettwali d aɣan fell-as, llan wiyaḍ amzun d tewsex i asen-yehwan imi ugin ad ttekkin deg ucebbeḥ n taddart, d usebɛed n waṭṭanen. Ɛlaḥsab ayen i aɣ-d-yenna uselway wis sin n tɣiwant n Ayt Smaɛel, Mass Sadeq Rebbaɛi, ‘’Segmi ttwasersent tfesrin, rran tamawt i umgarad n lɛali i d-ibanen. Imi ur yezmir ḥedd ad yenker abaɣur-nsent skud jemmɛent ayen i ur nesliḥ. Rnu, mazal llant deg uxxam n tɣiwant tiyaḍ ttraǧunt aseqdec. Amedya ma rrẓent walbaɛḍ seg tid yersen deg yiberdan ad tili tin ara tt-ixelfen dindin. Ula d imezdaɣ ma yehwa-yasen, ma msefhamen gar-asen, zemren ad ssutren deg tɣiwant ad asen-d-ternu tifesrin-nni, ad rnun ad sneqsen agudu seg temnaḍt-nsen. Meḥsub ttawilat ur xussen ara, awi-d ukan ad yamed lebɣi n yiwet n tekti ɣef usizdeg n twennaḍt’’.

<p style="text-align: right;"> Kaisa Khalifi 

<div> 
  
 Anwi i izemmren ad yettu ameɣnas-nneɣ Maξṭub Lwennas d-ilulen ass n 24 deg yennayer aseggas n 1956 , deg taddart n Tewrirt Mussa Waξmer deg wat Dwala n Tizi Wezzu deg wasmi yella d amecṭuḥ i iḥemmel ccna , iḥemmel ad yefk tamezzuɣt i tezlatin n yifennanen imeqqranen am ccix Lḥesnawi, d Sliman ∑azem d Ţaleb Rabeḥ , asmi yebda ccna d afennan Yidir i as-ixedmen afud dɣa cwiṭ cwiṭ almi yuɣal yettwasen , icennu deg tmeɣriwin , iḥemmel ad yesefraḥ imeɣban , iḥemmel akk medden , iḥemmel tamaziɣt d yidles –nneɣ , yennuɣ ɣef tmaziɣt ula d asmi yella d anelmad ad d-yaru uselmad-is s tutlayt-niḍen yettagi ad d-iɣer yettaru tamaziɣt yeqqar-as ma teɣriḍ-d ayen d-uriɣ s tmaziɣt ad d-ɣraɣ ayen d-turiḍ ɣef tfelwit, ula d asmi d-yesξada lξesker yettnaɣ d waξraben yeqqar-asen ad mmeslayen tamaziɣt .Deg useggas n 1988 wten-t ijedarmiyen deg Micli , dɣa yessuffeɣ-d tizlit-nni anida i as-yeqqar : «Ma d lkumiṣar neɣ ajadarmi ur-sekniɣ i ddel», d win ur nettaggad ara, yettmeslay ayen yellan deg wul-is , ur yettara ara aḍar ɣer deffir , tizlatin-is yecna-tent ɣef tayri , lɣerba, ɣef tmurt, ɣef yiman-is ayen d-yenna yevra-as ɣer sdat , yettwaṭṭef sɣur yiwet n terbaξt timselleḥt deg useggas n 1994 yeqqim ɣur-sen , kkren-d akk yeqbayliyen yewwi-ten nnif , iɣaḍ-iten yuḥal serḥen-as-d , inuḍaḥ akken ilaq ɣef tmaziɣt , yecna ɣef wid yettwanɣan uqbel-is , asmi yemmut Muḥmed Buḍyaf , anida i as-yenna : «A kanza a yelli , ur ttru ara , d iseflan neɣli ɣef Lzzayer uzekka», yecna ɣef udabu ameṣbaṭli , Maξṭub Lwennas d win yeɣran ddunit , ur yeḥwağ ara aɣerbaz imi d netta i d aɣerbaz ; yezweğ snat n tikkal tamezwarut d Ǧamila tis snat d Nadiya , maca ur yesξi ara dderya , yeqqar deg yiwet n tezlit : «Di nger ara mmteɣ azekka» , yecna ɣef waṭṭan –is ,Lwennas iḥemmel leqbayel, idurar, yeqqar-as : «Leqbayel ay d leξmer-iw, d idurar ay d leξmer-iw», ikemmel amecwar-is netta ur yessusem d ameslay ɣef tmaziɣt almi dayen tekcem ɣer uɣerbaz , maca ɣer taggara yettwanɣa deg Tala Bunan Deg uzal qayli sdat n tmeṭṭut-is Nadiya ar ass-a n wussan ur d-iban anwi t-yenɣan ass n 25 deg yulyu 1998 , tamurt n leqbayel tenhewwal am wakken d zlezla d-yewten , ulac win ur nsuɣ ara fell-as , ad t-yerḥem Rebbi , awal yenna-t-id mazal ṣṣut –is ad yebbeξzeq , yerṣex deg wulawen-nneɣ, deg wallaɣ-nneɣ nḥemmel-it , ur nezmir ad nettu amuli –ines 24 deg yennayer, ur nezmir ad nettu azumul n tmazɣa d nnif Maξṭub Lwennas , izem aɣilas am wakken i as-teqqar yemma-s nna ∑alğiya , ad yili Rebbi yid-s amek ara tettu mmi-s !, ur yukir ur yenɣi yebɣa kan tamaziɣt ad teṭṭef adeg-is am tutlayin niḍen.

<p style="text-align: right;"> Zakia Ben yahia 

  
 Am wakken ḥsan akk wid yellan deg wannar n umennuɣ adelsan, tafaska n tmedyezt tamaziɣt, d tajmilt i Dda Lmulud n At Mɛemmer, i yettmaggan deg Ayt Smaɛel d ttiɛad n wawal i d-yettuɣalen yal aseggas, imi ur yezmir ad yettwakkes seg ucḍaḍ n umezruy akken tebɣu tella teswiɛt. Daymi bdan seg tura yiɛeggalen n Tdukkla Tadelsant Adrar n Fad afras ed ufraẓ n yiqeddicen ilmend n temlilit-a tadelsant n meɣres i d-iteddun, i d-yessegrawayen acḥal d ameɣnas; gar imedyazen, iselmaden, inaẓuren, at yimussuyen idelsanen, ed wid iḥemmlen idles-nsen s umata. Dɣa, ameslay yella yezzi ussan yezrin ɣef yinebgi n yiseɣ n teẓrigt-a ed ɣef wanwa ara tuɣal tejmilt, imi seld kra n umciwer, gezmen-tt di rray yilemẓiyen n tdukkla dakken ad tili i Lwennas n Ayt Lewnis deg tefsut n 2016, ɣas ma tella tettwar-as tejmilt yakan sɣur tdukkla n Udrar n Fad, maca s tefses ahat. D tagnit ihi ad twekked tdukkla-ya ibeddi-ines ɣer kra n wid yeggulen ad ilin kan d nutni, ad asen-tanez daɣ nettat s ulama tejmilt tamecṭuḥt. Yuɣ lḥal, ma nesmekta-d inaẓuren akk uɣur terra tiṭ tdukkla-ya i d-yennulfan 21 n yiseggasen ɣer deffir, ad d-nebder Karim Branis, Ɛli Ideflawen, Zedek Mulud, akked Malika Dumran.

 Akken i aɣ-d-yenna uselway n tdukkla-ya iɣef nettmeslay mass Fares Bakkuc, tura deg wallaɣen ɣas ini telḥeq-d tfaska, imi irupurtajen n kraḍ n yimedyazen i d-yufraren deg tedwit iɛeddan ur ttɛeṭṭilen ad kfun, tisɣunin n useggas atan ad ttwaceyyɛent i usiẓreg daɣen, war ma yella-d ustehzi ɣef uxemmem i tbadut tayeḍ neɣ tarrayt tamaynut ara as-yefken ugar n tiẓeḍt i usihar-a agejdan. 

<p style="text-align: right;">Mhenni Xalifi

  
 Lalyam Ṣuneyya d yiwet n tnelmadt n uɣerbaz alemmas Lɛerbi Mezzani n At Yanni. Tlul ass n 30 yulyu 2002. Aseggas-agi, d nettat i yewwin arraz usebγes n temsizzelt tis snat “Meɛtub Lwennas” i d-tettheggi tiddukla Tirza. Tewwi arraz ɣef wudem i d-tefka d tufrarin i d-tufrar tullist s wyes tettekki di temsizzelt.

 Tullist-agi tefka-as azwel “Inig aneggaru”. Deg-s temmeslay-ed ɣef sin yemḥemmalen; maca imawlan n teqcict ur qbilen ara. Yiwen wass, mi mlalen sin nni yemḥemmalen yesla baba-s n teqcicit ur s-yeɛǧib ara rray-nni, ar almi yewweḍ yenɣa yell-is. Ma d win akken tt-iḥemlen, si lxelɛa nni yuɣal d aggugam, yerna cwiṭ yemmut ula d netta, ma d baba-s n teqcict nni yegra-d di tisselbi.

 S tullist ines, Lalyam Ṣuneyya, tga assaɣ d umennuɣ n Lwennas i yennuɣen akken ad tifrir tmaziɣt d tutlayt taɣelnawt, tunṣibt di lezzayer akken ad iban laṣel. Ass n 25 yunyu 2015, yezzin-d 17 iseggasen seg mi yettwanɣa Meɛtub Lwennas, i demma n waya i thegga tiddukla Tirza timsizzelt-agi n tira s tmaziɣt.

 Arraz-agi fkan-as-t Lalyam Ṣuneyya deg uxxam n yidles Mulud At Mɛemmer n Tizi-Wezzu. D inazuren, Ḥamid Meɛṭub d Karim Baca i d-yusan ad s-rren tajmilt i Lwennas Meɛtub i s-t-ibedden ɣef lɛecra d uzgen n yiḍ s uḥdar n ugraw n wazal n 25 n yinelmaden n At Yanni. Ayen i ten-yesfeṛḥen aṭas.

<p style="text-align: right;"> Daḥlal Canez 

  
 Imḍebbren n Unaris n waddal d umerreḥ n Tikjda, llan-d deg ttiɛad ass n lexmis yezrin i wakken ad sfuglen s umulli wis 11 n tlalit n Unaris-a. I wakken ad yennekmal lferḥ, wid yellan ɣef uqerruy n “Cnlst”, necden-d aṭas n yinebgawen, gar-asen iɛeggalen n tɣamsa am wakken i yeldin tiwwura i wid d tid yebɣan ad d-asen, ladɣa wid iwulfen amkan-a. Deg yiḍ n lexmis, mi d-yella akka usmekti d wazal yesɛa unaris-a deg usnerni n tmerrit deg temnaḍt-a, tella-d yiwet n tmeɣra anda tanaẓurt Nesrine tessuzen inebgawen. Tasebḥit n wass n lǧemɛa, ama d inebgawen ama d imerriyen i d-yerzan ɣer Tikjda, ttwanecden ɣer yiwet n tirza n kra n yimukan deg udrar n Ǧerǧer. D tikli n uḍar d umerreḥ ɣef tɣaltin i d-yellan, anda imusnawen n yimukan-a, skanayen-d i yimdanen agerruj n temnaḍt-a. D tirebbaɛ neɣ d tiwaculin, tiɣilt tettak-itent i tayeḍ, deg yiwet n tegnit n lferḥ d ccna. D tagnit ihi i fursen yimḍebbren n unaris-a i wakken ad d-neddhen s wudem unṣib tulya n tsemhuyt n unebdu, anda yettuhegga yiwen n usenfar meqqren i uqabel n yimerriyen, tirebbaɛ tineddalin d wid iḥemmlen agama.

  M. Smail 

  
 Yella yiwen n ufellaḥ ittidir d twacult-is deg yiwet n taddart d-yuzgan deg tlemmast n yidurar n Ǧerǧer. Ittrebbi lmal, ikerrez akal-is, iteẓẓu, immeger, lḥasul tafellaḥt-is d tafellaḥt n udrar. Ittidir kan s wayen d-tefka tferka-s. Tameṭṭut akked isɛa tlata n warrac tezga tettnamer-it, ayen ixdem neɣ ayen i as-d-yewwi ad as-id-taf lɛib. Yiwen wass deg wussan n tmegra, akken issers iman-is urgaz-nni ad yečč imekli, tenṭeq-d tmeṭṭut-is tenna-as : 

 -Ay argaz teẓriḍ akka d lawan n tmegra, nekk ḥwaǧeɣ amger ajdid, mačči d win iḥfan swayes ara mmegreɣ.

 -Aha tura err-ikem ɣer umger, azekka d ssuq, ad am-d-awiɣ ajdid, daya ! 

 -Awal d win i wumi tesliḍ, nekk nniɣ-ak bɣiɣ amger ajdid. 

 -Yirbaḥ a tameṭṭut ! Azekka ad am d-awiɣ amger. Anef-iyi tura ad sebleɣ cwiṭ-agi n tgella. Azekka-nni tanezzayt argaz isewwaq ɣer ssuq yuɣ-d ayen ɣef i t-tweṣṣa tmeṭṭut-is. Ikcem-d s axxam lawan n yimekli, urɛad d-ters tgella tameṭṭut teɛna-t, tenna-as : I yak tewwiḍ-d ayen ɣef i k-weṣṣeɣ ? Yak tewwiḍ-iyi-d amger-nni ay argaz ? Wwiɣ-t-id a tameṭṭut, wwiɣ-t-id ! 

 -Anda yella akka? Bɣiɣ ad t-waliɣ tura kan. Argaz issebleɛ snat n tleqmatin, aqemmuc-is iččur ur izmir ara ad-as-id-yerr awal, irfed afus-s iwehha-as-id i tmeṭṭut-is amkan deg yella umger. Tameṭṭut truḥ akin ad twali amger-nni, netta ittkemmil učči. Cwiṭ akka a-tt-a tuɣal-d tenna-as : 

 -A nnger-ik ma d wagi i d amger ! Wagi d-tewwiḍ akka d lemqes ay argaz mačči d amger ! Ah ! A tameṭṭut! D amger i d-uɣeɣ mačči d lemqes ! Ikker-d urgaz-nni iruḥ ad iwali s wallen-is ma s tidet ayen i as-teqqar tmeṭṭut-is. Iddem-d ayen akken deg yenneḍ umger-nni, ifsi-t-id issawel-as yenna-as : 

 S leɛqel-im i telliḍ a tameṭṭut ! Acu t-akka ara d-teqqareḍ ? I wagi mačči d amger ? Argaz irfed-d amger seg ufus-is isneɛt as-t i tmeṭṭut-is. -Wagi d lemqes ay argaz mačči d amger ! 

 -Xzu ciṭan inɛel-it a tameṭṭut, wagi d amger ur yelli s nnig-is ur yelli ddaw-as.

  Ramdane Lasheb 

  
 Amezruy n wasmi terγa taddeart n Tewrirt, taγiwant n Wizgan ass n 11 γuct 1871 mazal yersex deg wallaγen n yal tasuta d yimezdaγ n temnaḍt n Wizgan s umata, imi yal amdan yesεan tigzi neγ win iwumi tejhed cfaya, ad as-innin « Tecfiḍ-d i wasmi terγa Tewrirt », dγa imdanen akk gzan s talluft n truγi n Tewrirt sγur lεeskker n tmurt n Fransa. Maca, ass n sebt 30 yulyu 2016 n ddurt yezrin, imezdaγ n temnaḍt n Wizgan d temnaḍin i as-d-yezzin, dren tallit-ni n wasmi terγa Tewrirt, 145 n yiseggasen mbaεd. Taddart Tawrirt n tγiwant n Wizgan tedder yiwet n teswaεt yuεṛen nezzah. Sebba, d tmes meqqren i yekkren di teẓgi n taddart-agi almi tekcem γer daxel taddart, anda imezdaγ n tudrin, iγallen n usellek, takebbanit tazzayrit n wamman (ADE), ixeddamen n 04 n tγiwanin Wizgan, At-zikki, Illulen Umalu akked At-Yeğğer, fkan-d afus n tallelt almi ṣawḍen sexsin times. Acu kan times-agi, tegla-d s lemḍara meqqren imi ddeqs n tjur n uzemmur i yuγalen d iγiγden, tamettant n lmal, izamaren d tγeṭṭen d tizizwa. Ma yella d lexṣara di tarwiḥin n yemdanen ulac, llan kan kra n yimejraḥ d wid iḍaqqen s dexxan.

 Si tama-nniḍen, ddeqs n temnaḍin-nniḍen i yeddren ussan iweεṛen aṭas deg tallit-agi n unebdu, ladɣa, deg waggur-agi n γuct s sebba n tmes i yebdan tecεel deg yal amḍiq u mazal tettenfufud ar ass-a. Ayen yeǧǧan tiṣeddarin n lḥamu ulin-t s waṭas. Ddeqs n tẓegwa i yerγan, yečča-tent ujajiḥ n tmes, d ihigtaren n tzemrin i inegren, d ayen ara yeǧǧen zzit, asafar-a swayes ttidirent acḥal n twaculin di tmurt n leqbayel, ad yiɛziz, ad yeɣlay.Gar waya, d isufa i tedhem tmes, ɣer tama n uxerrub d yisekla-nniḍen. Ula d tizizwa ur slikent ara imi mačči drus n teɣrasin i yerɣan. Ulac tama i tezgel tmes, ama deg Wat Yeğğar, Illulen Umalu, Ifiγa d waṭas-nniḍen. Limer mačči d iɣallen n laman akked yimdanen iɛerḍiyen, ula d ixxamen ad rɣen ! Deqs n yihigṭaren i tečča tmes gar yisekla i d-yettakken lγella d wid-nniḍen. Lixsas n ttawilat iwulmen yeǧǧa iɣallen n usellek ur zmiren ara ad tt-ssexsin imi ulac aṭas n yiberdan i seg ara ɛeddin. Acu kan yewwi-d lḥal akken ad nḥezzeb, imi qqaren ‘’aḥezzeb yugar leqḍaε’’, i uḥareb γef twenaḍt d wayen i d as-d-yezzin.

<p style="text-align: right;"> Islam Bessaci 

  
 Yal taddart neɣ tamnaḍt seg temnaḍin n leqbayel neɣ n tmurt n lezzayer s umata, yal yiwet deg-sent amek i d-tesmektay ansayen-is (Taεacurt, Lmulud, Yennayen…).

 Tikkelt-agi neɛreḍ deg tirza-nneɣ ɣer waṭas n tuddar n temdint n Tizi Uzzu, ad d-nessiken i medden amek nuɣɣen tannumi sfugulen ass n Tɛacurt deg tuget n tudrin n temdint-a. Ansay-agi i d-yekkan seg tedyanit tineslemt, yettili-d yal 10 deg waggur n Muḥarem n leḥsab n Lhiǧri, aseggas-agi yemtawa-d d wass-nni n lḥed yezrin 01 deg waggur n tuber 2017. Tuget n tuddar, sufuɣen yimezdaɣ-is lewɛadi ɣef yimeɣban d uxeddim n lewziɛa, maca nekkni nebɣa ad d-nesken irmad d leɛwayed xeddmen wiyaḍ deg unsay-agi.

  Nebda-d seg ladayra n Ʃin El Ḥemmam… 

 Taṣebḥit n wass-nni n umenzu n waggur-agi ideg nella, neṭṭef abrid ɣer tɣiwant n Uqbil, ladɣa taddart n Wat Ṣallan, nufa dinna inesbaɣuren n taddart taṣebḥit n wass-nni n lǧemɛa uqbel taɛacurt, sufuɣen yakkan lewɛadi, ẓuren-d lemqamat yellan deg tɣiwant-agi. Ma d ass-nni n lḥed nufa-ten akken kan ttheggin iman-nsen i wakken ad zlun izgaren n tmecreḍt n tɛacurt. Syin akin, nkemmel abrid-nneɣ ɣer tɣiwant n Ʃin El Ḥemman, neqsed lemqam n Jeddi Mangellet n taddart n Tewrirt Mangellet, neẓra-d belli bdan irmaden-nsen seg sendiḍelli-nni n tɛacurt, yal ass sewwayen-d seksu s uksum, ferrqen-t ɣer yinebgawen i irezzun ɣer dinna, ma d wid i ibeɛden ttnusun deg yisensa. Nnan-aɣ belli yella umkan n zzerda n tlawin weḥd-s, win n zzerda n yirgazen weḥd-s. Am wakken daɣen i d-ttasen yimdanen-nniḍen i d as-ittṣeddiqen i Jeddi Mangellet ikraren, izgaren, iqelwawen, zellun-ten deg lweɛda n tɛacurt. Wiyaḍ ttasen-d kan i wakken ad ẓuren u ad as-ḍelben ḥellu n yimuḍan neɣ lbaraka deg lerzaq-nsen. Am wakken daɣen llan yimdanen-nniḍen yettruḥun s axxam n Ccix Muḥend u Lḥussin, xeddmen daɣen akka.

  …Taɣiwant n At Xellili 

 Mi yezgen wass, yuɣ-aɣ lḥal newweḍ ɣer tɣiwant n At Xellili, i wakken ad nẓer d acu merra n leqdicat idelsanen d yimettiyen i xeddmen deg snat n tuddar-is, i lmend n usmekti n unsay-agi aqdim. Dɣa nezwer-d seg taddart n At Xir, mi nelḥaq, nufa yebda yakkan usfugel-ines ass-nni n lǧemɛa 29 deg waggur n cutember 2017, tedda alarmi d ass-agi amenzu n waggur-agi n tuber 2017. Dɣa ixdem-aɣ-d uselway n tiddukkla tadelsant “Isselqam n talaɣt” n taddart-agi n At Xir, Mass Karim Taguein agzul n wayen yeḍran: “Nexdem ass-nni n larebɛa ɣer yiḍ 27 deg waggur n cutember 2017, lewziɛa neɣ timecreḍt, ideg nezla 07 n yizgaren i d-seddqen wat taddart deg ussan-agi iɛeddan, syin ass-nni n lexmis nefreq akk aksum-nni ɣef yimezdaɣ n taddart. Ma d sendiḍelli n lǧemɛa 29/09/2017, akked yiḍelli n ssebt aṭas n leqdicat idelsanen deg tlemmast n taddart sdat n tqubet yellan rrif n ubrid. Ɣef teɣzi n sin wussan-agi yezrin (lǧemɛa 29/09/2017 akked ssebt 30/09/2017), nga aṭas n temsikniyin: lfeṭṭa, idlisen, tamemt, afexxar, tiqendurin n leqbayel, ijeqduren n usɣar, zzit n uzemmur, allalen iqburen, idlisen, isenza s yibuddan(…). Am wakken daɣen tella ccna, isefra, ticeqqufin n umezgun, iḍebbalen…atg”. Ma d ahil ufṣil yella-d akka: deg ass amezwaru 29/09/2017, tella-d yiwet n tmeɣra n ccna s wazal-is, ideg ccnan waṭas n yicennayen n taddart-agi n At Xir. Rnu ɣur-s timsikniyin-agi i d-nebder yakkan. Ma deg ass-nni wis, i d-yellan ass-nni n ssebt 30/09/2017, tella-d tejmilt meqqren i sin n yicennayen-nneɣ imeqqranen wigi d Atmani akked Taleb Tahar. Dɣa cnan-d kra n tezlatin-nsen, yerna wwin awal ɣef umecwar-nsen d tnagiyin fell-asen. Am wakken i d-yella Massi Lewhama deg lmendad, anida necraḥent aṭas twacul.in i d-yusan ad tnezhent. Ma ɣef 12h00 n uzal tella-d lweɛda, anida seččen merra taddart d yinebgawen s seksu d uksum. Ma deg wass-agi n lḥed 01/10/2017, nelḥeq deg lawan n lweɛda, syin akkin kfan-tt s yiwet n tmeɣra meqqren, ideg ccnan aṭas n yinaẓuren gar-asen: Yousef Guerbas, Ahitous, Dehmani Bilaid…atg. Am wakken daɣen i d-yella Attaf n Lewhama ɣef lmendad n tsaɛet n unecraḥ d teḍṣa. Syin ɣer-s, tella-d tukci n yigerdasen n uttekki i wid ittekkan deg usfugel n tɛacurt-agi n useggas-agi. Syin ɣer-s newwi abrid metwal taddart n Leɣrus, dima deg tɣiwant n At Xellili, anida nelḥeq ɣef ddqayeq tineggura n lewziεa i xedmen taṣebḥit n wass-agi n lǧemɛa, ideg seččen akk taddart s uksum. Anida i d-tella yiwet lweεda, ideg i d-fkan wat taddart sin n yizgaren i wakken ad ten-zlun d waṭas n yidrimen ara tessexdem taddart d useddu n yisenfaren n unegmu. Ilmeẓyen n taddart-agi n Leɣrus, εeddan-d akk ɣef yixxamen n taddart tawwurt s tewwurt, jemεen-d timellalin d ufḍir (aḥeddur), d yidrimen. Syin akkin, wwin-ten akk ɣer tejmaεt n taddart. Aksum-nni, ferqen-t ɣef wat taddart, yal yiwen yewwi amur-is ula d timellalen d ufḍir yal yiwen s leḥqq-is. Ma d idrimen-nni, gan-ten deg texriḍt n taddart, mi ten-ḥwajen ad ten-id-kksen.

  Ɣer taggara, nezger ɣer tɣiwant n Tizi Raced 

 Nessaweḍ ɣer taddart Yicerɛiwen, taddart n Si Muḥend u Mḥend akked Laimache Ali, yellan deg tɣiwant n Tizi Raced lewhi n ṭṭhur. Nufa-ten xedmen yakan lweɛda ɣef 12h00 n uzal, dɣa zlan 23 n yikraren i ten-id-ikecmen s yisem n ṣṣaddiqa, seččen akk At taddart si rrif alamma d rrif, syin aksum-nni yugaren ferqent ɣef yixxamen. Am wakken daɣen i xedmen tameɣra n ccna, ideg ccnan kra n yilmeẓyen n taddart-agi, yecban: Lallouche Salim, Ladjani Cherif, Hacen Oukid, Lamhene Arezki…atg. Am wakken daɣen i d aɣ-d-yenna yiwen n uɛeggal seg tesqamut n taddart-agi, mazal-asen 7 n yizgaren ad xedmen yis-sen timecreḍt deg ddurt-agi sdat-nneɣ. Ihi s wakka i tekfa tirza-nneɣ ɣer tuddar-agi i d-nebder yakkan, i wakken kan ad twalim ay imeɣriyen amek i d-yettili usfugel n unsay n tɛacurt deg yal tama deg lwilaya n Tizi Uzzu.

  Adaoun Abdelghani 

  
 Di zzman n yiɣil, asmi ttnaɣen leɛrac d tudrin, di taddart n Tala-Ixlan deg lεarc n At Aysi, yella yiwen n udrum ssawalen-as At Waḍu. Qqaren fell-asen, d at ufud. Segmi ara d-kkren d imenɣi d yiderma niḍen, ladɣa d yiwen n udrum isan ula d nutni irgazen n at yiɣil. Yiwen wass, deg wussan n ḥartadem teffeɣ yiwet n teslit n udrum ittqamaren adrum n At Waḍu ɣer tala, ad d-tagem tacmuxt tamezwarut, ass n seba n wussan seg d-tedda (ass n seba yam). Tislit tcebbaḥ, tesbur tabniqt i uqerru ines, teddem asagem, tewwi abrid n tala akked d tlawin n udrum-is. Iṭij iḥma, ifures tagnit ad as-tiniḍ d anebdu, lɣaci ffɣen akk ɣer lecɣel-nsen. Akken izgen wass, igenni iɣli-d ɣef tmurt. Ssayqa seg yigenni tayeḍ si lqaɛa. Aḍu ittsuḍu-d d izumal, iqelleε ula d iqermuden n tnezduɣin. Tislit iffɣen ad d-tagem mazal-itt deg ubrid, ula d nettat ur temniɛ ara. Isuffeg-as waḍu tabniqt-is, iwwi-tt akin, tεelli deg yigenni. Tislit, aqerru eryan, tsetḥa, tḥar deg yiman-is. Tilawin-nni i iddan yid-s sekkrent laeyaḍ ssawalent qqarent: Ikkes-as waḍu tabniqt i teslit! Ikkes-as waḍu tabniqt i teslit! Alammi kra n lɣaci fehmen belli d yiwen seg udrum n At Waḍu i ikksen tabniqt i teslit. Tuɣ lḥal, adrum n At Waḍu d udrum n teslit ɣur-sen taedawt. Lexbar yewweḍ imawlen: yiwen n uɛeggal seg udrum n At Waḍu, ikkes sser fell-asen. Irgazen n udrum n teslit qqnent wallen-nsen seg wurrif, refden lemkaḥel, ffɣen ad d-erren ttar. Akka i ikker imenɣi gar udrum n teslit d udrum n At Waḍu. Gren-d iman-nsen iderma niḍen, rnan-d imrabḍen n At Lḥaǧ, usan-d fran-ten. Qqaren, lemmer ur d-uzilen ara ɣur-sen, yilli msengaren. Kkren amek ara asen-ggen! Nnan-asen: “taddart-a yessefk ad tt-teǧǧem imi ur terbiḥem ara fell-as. Ad tesbeddem taddart niḍen ukessar ihin, deg umalu, deg wakal n At Lḥaǧ”. Imezdaɣ uɣen-asen awal, ssbedden taddart niḍen di tama-nni i asen d-nnan slid adrum n At Waḍu. Qqaren-d wigi ruḥen si taddart, guǧǧan anda niḍen. Akka i trab taddart n Tala-Ixlan. 

<p style="text-align: right;"> Ramdane LASHEB 

  
 Taɣiwant n ddecmiya d yiwent n tɣiwant id-yezgan deg unẓul lwilaya n tubiret anda imezdaɣ n tama-agi ttidirin di yir liḥala d lexsas n wallalen tudert deg yal taɣult akk d yiɣublan iten-yeṭṭafaren acḥal iseggasen-aya imi imḍebren ur xddimen acema di tama-agi dayen yeǧǧan taɣiwant ur tesɛi iqiḥ texla ,Acku mazal tiwaculin n temnaḍt-agi ttemxebiḍent di tegnatin qessiḥen d lmerta iten izedɣen di tmeddurt nsen axaṭar tuɣal temɛict ɣur -sen tewɛar aṭas ala seg wugguren yellan am wayen yeɛnan tiḥuna yesnuzun ulac ladɣa ɣer wayen icudden isufar lmakla , leqhawi , mebla ma nettu leswaq lxuḍra ,ɣef waya imezdaɣ ttruḥun ami d ṣur lɣuzlan i yibeɛben acḥal di kilumiṭren ɣef tɣiwant nsen akken ad d-awwin ayen bɣan ,Ma yella d iɣublan nniḍen anaf ur sɛin ara iberdan iqeɛden imi reglen akk , leɣyab n trisiti iberdan akked imukan umerraḥ ladɣa ixxamen ilmeẓyen , ɛlaḥsab ilmeẓyen sbegnend lɣid nsen ɣef yimḍebren usqamu aɣerfan n tɣiwant ɣef usnulfu imahilen unegmu d yisenfaren di temnaḍt d usnulfu imukan uxeddim i lfayda n yilmeẓyen i yerwan leɛtab , ɣef waya gren tiɣri i yimḍebren lwilaya ladɣa lwali s timad-is ad d-yar lwelha nes ɣer lmerta ideg llan s tifrat n yiɣublan d tikci n yisenfaren i lfayda yimezdaɣ n tɣiwant . 

<p style="text-align: right;"> Menas Abdelhak 

  
 Deg yimalasen yezrin teḍra-d tigawt twenneɛ deg tesnawit Maɛuc Idris n Lberǧ ‎n Mira, aselmad n tmaziɣ deg tesnawit-a mass Nabil Xaldi, akked kra n yimdukkal-is analas Fares Idir, Muqrani Meqran, Wadi Saleḥ, llan fesren-d tanazalt (affiche) i teqcicin tisnawanin akken xersum ad d-lsent taqendurt-nni d abrid ass n 19 deg yebrir iɛeddan. D ayen i d-yeḍran ihi, ɣas ma mačči merra, ddeqs n tezwawin tilemẓiyin i d-yerran i tiɣri usant i uɣerbaz-nsent s tkebrin-nsent tinasliyin. Rnu aṭas i yesnagan belli ass ideg i d-lsant tlemẓiyin tiqendurin, werǧin tecbeḥ tesnawit n Maɛuc Idris annect-n. « Atan aseggas-a d tigawt tafessast kan i d-yesbeyynen belli ziɣ tizwawin ḥemmlent taqendurt, wajdent ad tt-ttlusunt deg tudert-nsent n yal ass am nettat am yiselsa-nniḍen. Ihi nessaram seg tuɣalin n tɣuri i d-iteddun deg ctember ad teqqel tmelsi n tqendurt d ansay, d lɛada ɣur tezwawt ». Aya yenna-aɣ-it-id Nabil Xaldi, d aselmad deg tesnawit i d-nebder yakan.  Ilaq ad d-nini dakken ass-a tizwawin ur llant ara d nutenti akken i d-yewwi, skud aselsu-nsent ansayan i yellan d taqendurt atan yettwasres s yifassen-nsent ɣer tesga. Rnu, ula sɣur wayeḍ tella tebɣa ad d-tekk tiyita, imi ula deg yiɣerbazen llan kra nwan ad tt-gedlen i teqcicin tizwawin ad as-tiniḍ taqendurt ur tecbiḥ ayendin ama ɣef tin i tt-yelsan, ama i wallen yettwalin. D ayen i yeǧǧan ihi ddeqs n tezwawin tikkelt yezrin mmeṭlaqent ɣer uselsu-nsent ansayan  deg umaḍal merra, gan-t d tajmilt i yiwet n tesnawant i d-yettwaqeccɛen ilindi seg uɣerbaz-is deg Tmezrit acku telsa taqendurt n tezwawin. Deg Kanada, deg Lezzayer, deg Taruft, deg Tezwawt, llant di ttiɛad deg yiberdan, deg yimeḍqan n uqeddic, bac ad d-sbeyynent dakken d zzman kan i tent-ikellxen ma yella ur neccdent taqendurt-nsen ala deg tmeɣriwin.  Ɣef waya, la nettmesteqsay lemmer ɛni tizwawin merra n Tezwawt (Tamurt n Yizwawen) ad refdent taqendurt-nsent akken ilaq, acḥal ara tecbeḥ tegnit n tuɣalin ɣer uẓar i yellan d leqrar n tudert n yal aɣref. 

<p style="text-align: right;">Mhenni Xalifi

  
 Deg ussan-a i d-teddun ad d-yeffeɣ udlis ara yezdin “tanfult n tazrawin n tmaziɣt”(bulletin d’études berbères) sɣur tiẓrigin Amar Achab. Azal n udlis agi meqqer mačči d kra, acku ad yezdi merra uṭṭunen ( seg yiwen alamma d 12) id yeffɣen gar useggas 1973 armi d 1977.Am akken neẓra tanfut-agi tella s ddaw amezday n tazrewt tamaziɣt n tesdawit n Paris VIII- Vincennes. I w-akken ad tishil taɣuṛi n isebṭaren yellan deg zzmam , amur ameqqran seg tewriqin-is yettuɛawed-asen-t tira ( uran-t s wudem atrar) ama deg ayen yeɛnan asekkil neɣ tirawalt( ortographie). Amaynut diɣen deg tḥawact-agi n tezrawin d akken amsizṛeg( éditeur) yerran ismawen n imawalen n isebṭaṛen yellan deg tanfult –agi imi niqal deg azmam anaṣli ulac azmul-sen ( signature) . Xuḍi nekni s tsuta n tafsut n 80 nectaq( di lawan-nni) ad naf tizrawin-agi i tɣuri imi medlen fellaɣ meṛṛa tiwwura. Nectaq a nɣeṛ ayen iɣ yecqan xas akken nfud tamussni , xas akken nereɣa a nissin ugar ɣef yiman-nneɣ, ɣef yidles-nneɣ , ɣef tjaddit-nneɣ. Deg lawan- nni, ddaw leḥkem amesbaṭli n Bouemdienne tamaziɣt ala win yellan d ameslub ara yeḥnunnfen ɣer ɣer-s. Ismawen am wid n Mouloud Mammeri, Slimane Azem, Besaaud Mohand Aɛrab, Salem Chaker, Taous Amrouche, Lmouhoub Amrouche … d leḥram d aseṭṭaf a ten di yedder umdanen. ( lehdur-nwen s ddaw ufus i tt-ɛeddin…id yenna Lounis Ait Menguellet). Deg lawan-nni teẓmek si yal tama ɣef teqbaylit , wamma isem umaziɣ win it-id yudren amzun ihudd aɛessas. Ɣef aya asenfaṛ-agi n wezrireg n tizrawin-agi yussa-d deg lawan-is deg amkan-is ( imi aql-aɣ ɣef tewwura n tafsut n imaziɣen akked tafsut tberkant) akken imeɣṛiyen ( wid ur nessin ara tizrawin-agi) ad mmɣen deg tussna-nsen, ma d wid i ten-yeɣran( s wudem uffir ) zik-nni ad ɛiwden tyessawt deg isebṭaren ara ten id yesmektin acu tura Mbarek Redjala, ,Mohya, Boussad Ben Belkacem, Hend Sadi, Said Boudaoud, Remdane Achab, Mohand Ouamer Ousalem, Said Yacine, S Mou nira. Ɣef aya azal n wedlis agi yekka-d deg aṭas n tamiwin: tamezwarut d -a sekfel n imenɣi n imezwura ɣef yidles amaziɣ( aqbayli) imi aṭas n tanagiyin( témoignage) i yellan deg adlis ( amedya amek di tella tsuqqilt n tmezgunt n Kateb Yacine : “ Muhend ddem tabalizt-ik akked tallalit n tarbaɛt umezgun yuraren tamezgunt-agi s teqbaylit…) , t-is snat d-smekti n kra n win inudan amek ara d yernu tehajjurt-is ɣer lebni n tamagit-nneɣ ( amedya Ben Mohamed, Muhya, Remdane Achab, …)tis tlata amezday-agi n kra n w-ayen yak yuran s wudem uffir deg lawan-nni ( iseggasen n 70) ɣef yidles nneɣ yussa-d akken ad yili d rkiza i kra win yebɣan ad yissin ugar ɣef amek yelha leqdic ɣef tutlayt-nneɣ: amek tella s anda tewweḍ deg ass yecban ass-a. Mebla ccekk imeɣṛiyen n tmaziɣt (deg tesdawiyin) aṭas n tmussni ara d megren seg adlis-agi, am akken diɣ kra n win iḥamlen teqbaylit aṭas n wayen yelhan ara t ihuzen asmi ara yedlu ɣef leqdic-agi . Ɣef aya asenfar –agi n tizrigin Remdane Achab d win id yellan di lawan akken ad yeḥyu n umennuɣ ɣef yidles nneɣ nekni yettheggin iman-nneɣ akken ad neḥyu tafsut n tmanyin akked tafsut taberkant. Asfilet-nneɣ diɣen d wagi : lemmer tiẓrigin-agi ad alsent I umawal n Dallet s tira teqbaylit tatrart imi ula d win d agerruj yettraǧǧu s ccuq yal aqbayli yesexdamen taqbaylit-is I lmendad n teqbaylit

<p style="text-align: right;"> Ait Slimane Hamid 

  
  Aɣmis n Yimaziɣen: Awi-aɣ-d awal ɣef Tdukkla Tadelsant Imedyazen ideg aql-ik d amaray amatu, am usnulfu d yiswan-is… 

  Ɛumar Mufuq:  Tiddukla Tadelsant Imedyazen d yiwet seg tdukliwin tiqburin akk i ixeddmen ɣef tmaziɣt deg Lezzayer Tamanaɣt. Tennulfa-d deg tallit n lḥeṛs d tuggdi, deg yiseggasen n 1980, deg tesdawit n Bab Zzewwaṛ. D inelmaden i tt-id-yesnulfan. Niqal, d tagrawt (deg 1984) sakkin d amazday (deg 1986), deg tallit-a ideg tuggdi ur telli seg uwanek kan neɣ seg tedbelt n tesdawit, wanag nella nɛus iman-nneɣ ula seg tegrawin tisertanin i yellan sdaxel tesdawit yernu llant mgal tamaziɣt (imeẓrislamen, isduklanen, atg.). Yella yegget lḥeṛs ama daxel n tesdawit, ama beṛṛa, maca ɣas akken, nefren ad d-nini ayen i aɣ-yerḥan, ad d-nessuffeɣ ayen i aɣ-iqerḥen, ad d-nessken tutlayt d yidles-nneɣ amaziɣ. Ad newwet fell-asen ulamma nugad ayen i nugad, ama ɣef tezrawin-nneɣ, ama ɣef tlelli n yal yiwen deg-neɣ, ama ɣef tudert-nneɣ. Armi d 1989, asmi tɛawed tmurt tamendawt, ay tuɣal tegrawt-nneɣ d Tidukkla s lekwaɣeḍ-ines. Seg wasmi ay d-tennulfa (sdaxel tesdawit), txeddem tdukkla-a ɣef tirawt, aselmed n tirawt n tmaziɣt d weḥraz n tutlayt-a s ulqaḍ n tgemmi tanimit d usuffeɣ n yidlisen. Iswan-ines d aselmed n tirawt n tmaziɣt i wannect iumi tezmer n medden, gar-asen ula d aɛṛabwalen neɣ imsiwlen n taɛṛabt. Am wakken ay tekkat akken ad d-tban tmaziɣt deg yakk inurar ideg tezmer ad d-tban deg-sen (deg uzniq, deg tuddar, deg tḥuna). Yernu nezga netteg taḥemla akken ad nessebɣes medden, ladɣa imaziɣwalen, ad ssawalen ala s tmaziɣt, ad ttarun ala s tmaziɣt gar-asen.

  Nwala tessufuɣem-d ula d idlisen s ubrid n teẓrigin Beɣdadi. Amek i d-yettili waya? 

 Theyya-d tdukkla idlisen-agi i usufeɣ, uqbel ad taf ixxamen n teẓrigin ara as-ten-id-yessuffɣen. Deg 1990 agi ay d-heyyan Hamid Oubagha d Nadia Yarmeche adlis n temsirin d yiluɣma swayes nella nesselmad tamaziɣt. Yella yewjed ifuk, yernu d Mass Salem Chaker ay as-d-igan tazwart, maca yeqqim acḥal ur d-yeffiɣ, am netta, am kra n wammuden n yisefra, n tmucuha d tira-nniḍen. Armi d aseggas n 2000 ay d-nemlal d teẓrigin n Baghdadi anda i nfureṣ nessufeɣ-d adlis-nneɣ n temsirin (Iluɣma i Tira n Tmaziɣt) ay nkemmel nesseqdec-it d allal i uselmed, sakkin nerna-d aṭas n yidlisen-nniḍen d teẓrigin-a (azal n 20 gar wid ay d-yeffɣen yagi d wid i d-iteddun ad d-ffɣen aseggas-a). Qrib akk idlisen i d-nessufeɣ ɣer teẓrigin n Baghdadi, uran ala s tmaziɣt. Gar-asen ammuden n tmucuha i d-yettwaleqḍen seg temnaḍin yemgaraden n tmurt n leqbayel (amazrar n Tizi n Tira ay d-yuɣalen d adlis n Tacemlit i yuwin arraz n tmaziɣt n Tmesrit tagraɣlant n uddlis n Lezzayer deg 2008). Tullisin (gar-asen «Ger Zik d Tura» n Said Chemakh) d wungalen («Ijeǧǧigen n Ccwal» n Youcef Achouri) d kra n wammuden n yisefra. Yella ula d adlis ɣef tẓuri n wurigami (aḍfas n lkaɣeḍ) n Mass Smail Abdenbi I lmend n usmal n usufeɣ n yidlisen yerzan timussniwin-nniḍen. Imi nettwali dakken mačči d ccerḍ ad naru s tmaziɣt ɣef tmaziɣt kan, wanag yessefk ad nesseqdec tamaziɣt akken ad naru yis-s ɣef yakk timussniwin. Ma d imawlan n uxxam-a n teẓrigin, tugar akken ay xedmen yid-neɣ d imeɣnasen i lmend n usmal n tmaziɣt, wala akken ay xedmen yid-neɣ i lmend n tedrimt d rrbeḥ.

  Mmeslay-aneɣ-d ɣef usenfar n usuqel n wunuɣen yettewliwilen ideg tekkiḍ… 

 Nuwi-d kra n umecwaṛ d yistidyuten isliẓranen i ixeddmen unuɣen yettewliwilen s tmaziɣt. D acu kan, nesḥissif imi istidyuten-a, ur ssawḍen ad ssenzen ifarisen-nsen akken iwata. Astidyu amezwaru ukud nexdem d Arram Productions i d-iga Mass Mohamed Arram, d imsuneɣ yernu d anaẓur azzayri i yellan niqal ixeddem deg tiliẓri n uwanek, yerna yessufeɣ-d deg yiseggasen n 1960 d 1970 kra n yizawagen n wunuɣen. Nessuqel-d yerna nurar-d ledwaṛ deg wugar n 30 n wunuɣen yettewliwilen ɣer ustidyu-a gar 2002 d 2004. Amur ameqqran seg wunuɣen-a d imazraren i yesɛan iḥricen d iwezzlanen (gar 5 d 10 n temricin), nga-ten-id i yigerdan imeẓyanen, am wakken i yella yiwen n usaru n usewliwel, “Argaz n Yijdi”, d asaru aɣezzfan. Yettekka ustidyu-a tikkelt deg Tfaska n usaru amaziɣ n Ɛennaba (2004), sakkin yerbeḥ-d arraz d azamulan deg yiwet n tfaska n ssinima taḥeffaḍt i tessuddes Tdukkla n yimeddukkal n tiliẓri deg Um Lebwaqi deg 2005, asmi ay yettekka s wunuɣ yettewliwilen n “Ikerri n Lɛid”. D acu kan, nesḥissif imi taṛmist Arram Productions ur tessaweḍ ad tessekru neɣ ad tessenz ifarisen-ines akken ara d-terr akk idrimen i tṣerref ɣef waya. Seg yidis, tiliẓri n uwanek, ula ma tekra kra seg wunuɣen-a yerna txelleṣ-iten-id, ur ten-id-tesɛedda ara. Seg yidis-nniḍen, llant, imir-nni, tregwa-nniḍen beṛṛa n tmurt n Lezzayer i iḍemɛen ad d-sɛeddint unuɣen-a war ma xellṣent lekra-nsent, yili astidyu-a ameẓyan ur yezmir ara ad yexdem baṭel, ladɣa imi i yessexdem yagi ixeddamen i yesrin ad ttwaxellṣen. Astidyu wis sin, d astidyu n Tafat i d-sbedden sin seg yimaslaḍen n Tdukkla, Massaw Smail Abdenbi d Belkacem Chellouche deg 2009. Astidyu-a yelha-d ladɣa s usisleg neɣ asuɣel n yisura iwerdaniyen ɣer tmaziɣt, yerna yettekka deg 2012 deg umsizwer n warraz n yisura i d-yettwassiselgen deg Tfaska n usaru amaziɣ n Tizi Uzzu, s yiwen n usaru n ussewliwel azwel-ines “Amtiweg n Hulk”. Nessaram ifarisen imaynuten ara d-yeffɣen seg ustidyu-a, ad d-ɛeddin deg tregwa n tiliẓri, acku ala tiliẓri i izemren ad tezreɛ unuɣen yettewliwilen d tutlayt tamaziɣt i yigerdan. Yerna ma ulac axeddim d tregwa n tiliẓri (ukud yewɛeṛ uxeddim imi llan wuguren n lexlaṣ), unuɣen yettewliwilen s tmaziɣt ad qqimen dima ffren, ur ttwassnen, amzun werǧin i d-ttwasekren.

  Amek iga uɣawas-nwen i useggas-a amaynut? 

 Dima nettḥaṛaf tikli i uheyyi d usufeɣ n wugar n yidlisen. Kra n yimeskaren am Hamid Oubagha (aselway n tdukkla) neɣ Ahcene Begriche, la d-ttheyyin ad d-ssuffɣen ammud n yisefra wis sin. I lmend n useggas-a amaynut, daɣ, la nettḥaṛaf ad d-nerr adeg-nneɣ n Internet i nebɣa ad yili, am zik, d taɣbalut i wid ara yeɣsen ad lemden tamaziɣt, wid i iḥemmlen ad ɣren s tmaziɣt akked yiselmaden n tutlayt-nneɣ.

  Amek tebɣiḍ ad tt-nseqqef? 

 Ad tt-id-nseqqef s kra n tɣawsiwin iɣef nezga nettweṣṣi. Mačči d cciɛa d tidet. Ma tella tmaziɣt d tutlayt tunṣibt neɣ d tagraɣlant maca ǧǧan-tt yimawlan-ines, aya ur yesɛi anamek. Ɣef waya ay nezga nettweṣṣi-d imaziɣwalen akken ad ssawalen yerna ad ttarun s tutlayt-nsen gar-asen, am wakken ara tt-slemden i warraw-nsen. Seg yidis-nniḍen, aṭas n ccɣel i aɣ-yeggunin. Timɣarin i yecfan ɣef tgemmi ha-tent la ttmettatent. Llan aṭas n yilemẓiyen i yebɣan ad lemden tirawt, maca daɣ llan aṭas n yilemẓiyen i izemren ad slemden neɣ ad arun. Dɣa ggareɣ-d tiɣri i yakk wid i izemren ad gen kra akken ad d-ssukksen tutlayt-nneɣ neɣ ad tt-semlen, ad xedmen ɣef waya war cceḥḥa, war leɛḍil. Ma d awal aneggaru netta tiwwura n tdukkla-nneɣ mazal-itent reẓment (ledyent) i kra n win i yebɣan ad t-nalel deg wayen yerzan tutlayt tamaziɣt.

<p style="text-align: right;"> Yesteqsa-t Mhenni Khalifi 

  
 Sidi Lḥaǧ Lḥusin seg uxerrub n At Saɛdi, si taddart n Tala Xlil deg lɛerc n At Dwala. Immut baba-s, netta iǧǧa-t-id d amecṭuḥ. Tewwi-t yemma-s ɣer xwali-s ɣer Ɛedni deg Larebεa n At Yiraten. Akken meẓẓi skecmen-t ɣer temɛemmert ad iɣer awal n Rebbi. Si Ɛedni iruḥ ɣer Lmaεetqa syin ɣer Wat Lḥaǧ. Ar taggara, yugra-d di Busɛada. Ilmed settin ḥizeb, ccraɛ n Sidi Xlil yerna tajerrumt d susi. Asmi yekfa almud-ines, ssawlen-as, ruḥen wwin-t-id wat Taddart-is akken ad asen-yuɣal d Ccix. Qqaren-d, netta d axeyyaḍ, ittxiḍi ibernyas, ittawi-d aɣrum-is s tifucal n yiɣallen-is. Mi ara as-awin leɛcur neɣ sadiqa, ittagi ad iṭṭef, iqqar-asen: ‘’Ad awen-ibarek Rebbi n lεalamin, awit-t, fket-t i wid ixuṣṣen, i yigellilen. Reḥmet wid yellan di lqaεa, ad ken-yerḥem win yellan deg yigenni’’. Ttqadaren-t, ḥemlen-t medden aṭas, ttasen-d ula seg tudrin-nniḍen, ttẓallen ɣur-s lǧumueɛa. Yiwet n tikkelt, yiwen si Taddart Ufella iruḥ ɣer Lezzayer, imlal netta d Sidi Lḥaǧ Lḥusin, nsan deg yiwen usensu. Mi d-yennulfa, yezzi-d s axxam si Lzzayer, ḥebsen-t iǧadeṛmiyen n Larebɛa n At Dwala. Nnan-as: ‘’D kečč i inɣan leflani ?’’ Cukken-t netta imi kra n wussan kan uqbel, innuɣ d urgaz-nni immuten. Mi asen-yenna nekk d Ccix Sidi Lḥaǧ Lḥusin i insiɣ di Lzzayer, ulac-iyi dagi di taddart mi yemmut wagi, iǧadaṛmiyen ur t-umin ara. Ur nudan ara ad fehmen, qqaṛen-as kan d kečč i t-inɣan. Ssawḍen-as lexbeṛ i Sidi Lhaǧ ɣer Tala-Xlil, yuli-d ɣer Larebɛa s iǧadeṛmiyen. Yenna-asen: “Ma yella tḥekmem s lḥaq, serḥet-d i leflani, ur inɣi ara. Ad d-cehdeɣ, akken i nensa di sin deg yiwen usensu, deg yiwet n texxamt di Lzzayer”. Iǧadeṛmiyen ɣur-sen lexbeṛ, slan ɣef Sidi Lhaǧ d argaz n sswab i ttqadaṛen medden. Tameddit-nni kan, serḥen-as-id iǧadermiyen i urgaz-nni si lḥebs. Mi immut Sidi Lḥaǧ, ssefran medden fell-as.

 A Sidi Lḥaǧ Lḥusin

 A ticrurin ubeṛnus

 Asmi yella di ddunit

 Yekkes-d medden si leḥbus

 Mi yewweḍ leɛfu n Rebbi

 A-t-an di lǧennet am lferdus 

<p style="text-align: right;"> Ramdane Lasheb 

 
  
 Ihegga-d Uɣlif n usedwel aɣelnaw timlilt taɣelnawt n usileɣ i lfayda n yiselmaden imaynuten n tmaziɣt (aɣerbaz amenzu, aɣerbaz alemmas d tesnawit). Teḍra seg wass n 01 alamma d ass n 15 deg yulyu 2017, deg uɣerbaz alemmas Atmaten Drir n Leqser– Bgayet. Tannant-a, tesdukel 68 n yiselmaden n twilayin n Lezzayer merra – usan-d ula seg tneẓruft. Deg-sen, 33 n uɣerbaz amenzu, 18 n uɣerbaz alemmas, 17 n tesnawit. Melmi i kfan ussan-nsen n usileɣ, ad bḍun ɣef yimukan n uxeddim ay d-yeldin aseggas-a deg kra n twilayin ideg tettuselmad yakan tmaziɣt akked tid-nniḍen d timaynutin ɣer temsalt-a. Taseqqamut n tikkelt-a, terza tiwilayin n Bgayet, Tizi-Uzzu, Tubiret, Bumerdas, Lberǧ, Sṭif, Batent, Tibeskert, Ilizi, Blida, Clef, Iɣil Izan, Msetɣanem, Wihran, Tisemsilt, Sidi Belɛebbas akked Tbessa. Deg tannant-a, d imaswaḍen n tmaziɣt ay ufan yimunan-a deg unnar, ṭṭfen-asen afus. « Amahil yella s lbenna imi yedda s tegmat d teflest, d iselmaden i iqedcen, d nutni i ittnadin, ferqen imanen-sen d igrawen suffɣen-d isenfaren. Ddren ayen ara slemden. Walan, ddren tasnegmit s yisenfaren (la pédagogie de projet), mačči d awal kan. Tannant tɛedda deg tegnatin yelhan ɣas akken azɣal yesfunzur alɣem », i aɣ-d-yenna umaswaḍ Ali Boufrouche. Ula d iselmaden si tama-nsen, cerhen mačči d kra. Tamsiwt Teguig Naima d taselmadt n tmaziɣt, d taɛrabawalt n Clef, tesnemmer aṭas imsilɣen d yiselmaden n tannant. Tenna-aɣ-d : ’’Deg tannant-a, ufiɣ-d atmaten i yi-d-yefkan tayet d wafud , wwiɣ tamussni, tarrayt d tmussni n yimdanen. Sɛiɣ zher imi d tamaziɣt i ɣriɣ, imi d tamaziɣt ara slemdeɣ. Ad d-ssakiɣ tamaziɣt yettwattun di temnadt-nneɣ di Clef, ncallah ad tnerni, wa ad teǧǧuǧeg’’. Massa Loukkad Kahina, seg At Ziki, ad tselmed tamaziɣt di lwilaya n Msetɣanem. Tenna-d : ’’Ḥareɣ melmi ara qableɣ inelmaden-iw, melmi ara kecmeɣ s aɣerbaz, ur ttḥulfuɣ ara kan i yiman-iw d taselmadt, ttḥulfuɣ sɛiɣ taɣḍaḍt (mission) d tameɣdaḍt ara d- yeskeflen tajaddit. Di tazwara, d tidet tekcem-iyi cwiṭ n tugdi, skud ttɛeddayen wussan di tannant, iwellihen n Mass Boufrouche rennun-iyi-d tabɣest, serwalen tugdi nni”. Mass Gheouar Bilal Seg Ukefadu, netta ad yesselmed di Wihran. Yufa tannant-a “tessawḍaɣ ad tsemlil aṭas n yiselmaden, myussannen, mmeslayen s telqayt ɣef taɣult n uselmed”. Ikemmel yenna : “ Nedder am yiwet n twacult , tezga deg yimawen-nneɣ teḍsa d ucmumeḥ, awi yufan tannant-a d tin ur nettfaka ara. Ɣer taggara, nessaram ad nili d wid ara d-yessiɣen tiftilin-nniḍen i tutlayt n tmaziɣt, akken ad taẓ ɣer sdatdeg umalu n tmurt n lezzayer”. Tezzi tannant n ubrid-a ɣer tiram n ulmud n yinelmaden, ɣer tarrayin n uselmed akked yizerfan n uxeddam. Tannant n 2017, akken I tt-walan yimekkiyen, tewwi-d aṭas n lfayda, ama deg wayen yeqqnen ɣer tarrayin n uselmed, ama ɣef tmussni n yiberdan n ulmud n unelmad d tin n yizerfan. Aya yusa-d yeshel ɣef yiselmaden imunan, yejbed-iten umahil, ɣas weɛrit tegnatin n tudert, ẓẓay wakud ideg teḍra tannant. Imekkiyen merra, rran ssebba n waya ɣer tpidagujit n usenfar i asen-isettun aẓɣal n unebdu d tmes i d-yezzin i yidurar n Leqser.

  B. Benhamouche 

  
 Deg wussan-a n unebdu-a, uɣalen yimdanen ur ufin ara iman-nsen ɣef ssebba n waddad n tegnawt. Yal mi ara yesteqsi yiwen gma-s ɣef wamek yettili, ad as-d-yezwir s tririyin-a: « Yeḥma lḥal maḍi », «yečča-aɣ wurɣu », neɣ «yessefcel-aneɣ uzɣal-agi ». Imi teqseḥ n lḥamu, tettaweḍ alamma d ugar n 45 n tfesniwin. D lḥal ur wulfen yimezdaɣ n tuddar deg yiseggasen yezrin, ur zmiren ad rren taluft-is d wicqa kan. Ladɣa imi aɣamac am wa, yettḍurru tafekka n umdan, ama deg wayen yerzan ɛeyyu d faccal i d-yesnulfay, neɣ zzɛaf d tteqlaq i d-yettlalen weḥd-sen nnig lebɣi. Ɣas ma seg zik, yettaf umdan aman swayes itekkes, neɣ xersum yessenqas tidiwin i d-yettukkayen seg uzɣal, maca taggara-a, ur tent-mazal ara d isellaken deg tegnit-a. Di tegnit anda ula ma yebzeg uceṭṭiḍ ur ilaq ad yettwafser i yiṭṭij akken ad yeqqar, meɛna deg kra n temrac kan, ad t-tafeḍ yettwaskef yekkaw weḥd-s. War ma nettu, ad d-nebder ula d tagella i ixessren s lemɣawla ma yella ur temmečč, neɣ ur tettwaxzen daxel umsismeḍ. Yuɣ lḥal, ɣas ma aṭas n twaculin i yettḥewwisen ɣer teftisin anda sbennayent s tadfi abeḥri n yilel asemmaḍ, ttɛument deg waman-is akken ad ḥulfunt s tesmuḍi iɣef ttnadint, acu kan, idigan-nni ur qennɛen wid i irezzun ɣur-sen, skud ur tdum tɣimit deg-sen. Meḥsub, iban yal mi ara yuɣal yiwen s axxam-is, ad as-d-yeqqel uzɣal-nni amzun ur yeɛfis ijdi n teftist. Ula d imesbuḥruyen d yisnezwayen (climatiseurs) kkaten-d s lḥamu tikwal imi d win i ufan ad t-jebden.Yeggra-d ihi umdan, simmal yettwali timḍerrit s yezmer ad as-d-yeglu uɣamac i yettidir deg tazwara n tsemhuyt-a. Yerna send ad yesɛeddi ukuẓ n tmerwin n ssmayem i yettwassnen s teqseḥ d tuɛert n uzɣal-nsent i yugaren ussan-nniḍen n unebdu. Aya skud yella-d ubeddel deg tudert-is. Amedya, yuɣal ur yesbennay taguni deg yiḍ ɣef tmentilt n wurɣu i ihewwlen idammen-is. Lebɣi i tgella itekkes imi ḥala tissit n waman isemmaḍen i d-tessutur tɛebbuḍt s waṭas. Akukru ihi yebda yakan yettekcan deg yimdanen ɣef waddad-a n tegnawt i yugin ad ten-id-yessefreḥ s tɣelyawt n ugeffur, imi ala lehwa-nni i izemren ad treqqeɛ kra seg wayen ur nehwi i lɣaci.

  Kaisa Khalifi 

  
 Ass n 11 di tuber 2014  ay fkan, s wudem unṣib, isem n Slimane Azem i yiwen umekkan di temdint n Paris, deg tγiwant n (14ème arrondissement).  Leqdic-a i d-heggant kra n tdukliwin s lemεawna n tγiwant-a, yella-d tajmilt i umecwar n ccna n Slimane Azem. 

 Deg wahil, ad naf : tisfifin tiqdimin d yiḍebsiyen-nni n zik n ccna-s, kra di leḥwayeğ ines. Teṣwirat n twacult-is ur ẓrin medden yakan, isefra sγur arrac imecṭaḥ.Am wakken ad yili, di&amp;gamma,; uwali n yiwen ufetray (documentaire) s yisem ‘’Slimane Azem, une légende de l’exil’’ syin, ad d-yili umeslay γef usaru-agi.

 I usmektu, Slimane Azem ilul ass n 19/09/1918 deg Ugni Geγran, di tmurt n Leqbayel. Yedder di twacult n 5 warrac d 2 n teḥdayin. Yunag deg useggas 1937 γer gma-s Ouali. Deg useggas 1945, yekra lqahwa u yesbedd-d yiwet n terbaεt n ccna. Yessekles i tikelt tamezwarut tasfift i wumi isemma ‘’ Ma ad tedduḍ ad nruḥ’’ deg useggas n 1958. Syin i yebda umecwar n ccna-s yettnerni u yettmuccuε armi yewwi aḍebsi n ddheb, netta d tcennayt Noura, deg useggas n 1970.

 Yemmut Slimane Azem ass 28/01/1983  di tmurt n lγerba, di Moissac anda yesεa tibḥirt n tneqqlin d tzemrin i as-yellan d rriḥa n tmurt. Seg wakken sugten fell-as awal, yenna-d :’’xir ad idireγ d Azzayri di berra  wala d aberrani di tmurt-iw.’’ 

<p style="text-align: right;">Hocine.M 

  Tamaziγt di Maruk  Anda i tufeg i ters !  

 Xas ulamma tamaziγt d tutlayt taγelnawt u d tunṣibt di tmurt n Maruk, meεna ur yelli d acu ibeddlen di liḥala n tutlayt-a d yidles-is. ‘’Yiwen uḍar γer sdat, sin γer deffir’’ akken qqaren.  Akka, dγa, deg ussan-agi iεeddan mi akka i uγalen yinelmaden γer uγerbaz i d-yenṭeq uneγlaf n leqraya n tmurt-agi n Maruk u yenna-d :’’ d akken mačči imi tamaziγt d tutlayt tunṣibt (2011) lmeεna-s ad tettuselmed’’. U ikemmel yenna : ‘’d tutlayt taεrabt s wayes ara d-yelhu uγerbaz n uzekka’’. D aya kan !!!Akka i yegzem usiren n wid-ak yenwan d akken Tamaziγt ad taf iman-is di Maruk ma ulac meqqar deg uγerbaz.  Uqbel, yakan, yettban usigna s wayes tekkat. Di tazwara, tettuḥezzem tira n   tmaziγt s yisekkilen n Tifina&amp;gamma,; syin mi d-xelqen aseqqamu IRCAM, yella-d uṭixer n 7 n yiεeggalen-is deg yiwen ubrid. Aya, yeḍra-d imi as-d-xelqent kra n tamiwin n leḥkum uguren i useddu n wahil n tesqamut-a xas ulamma llan yiwellihen n ugellid i yettweṣṣin γef usnerni  n tamziγt deg useggas-nni n 2011. Meεna, di lweqt-nni d tamsalt n tsertit ! Σlaḥasb n yirgazen n lqanun, qqaren-d Tamaziγt ilaq ad tesεu leqwanen-nniḍen zyada γef tmendawt i wakken ad tt-tettuḥettem deg uγerbaz. D anect-a, dγa, i yeğğan aneγlaf n leqraya n Maruk i wakken ad yini lehdur-nni.  Wissen kan ma tella tririt i wanect-a i sγur yimeγnasen n Tmaziγt neγ dayen bran i ṭṭbel deg waman. Akken i aγ-d-yenna yiwen :’’wissen ma mazal uklalen Yimaziγen isem-agi ‘’Imdanen ilelliyen ‘’? <span style="white-space: pre;"> </span>              <span style="white-space: pre;"> </span>              

<p style="text-align: right;">Hocine.M  

  
 Ilmend usmekti n umuli wis 42 γef tmettant  lkulunel Muḥend welḥağ, iwmi sawalen « Amγar » di tallit-nni n tegrewla, i yellan d imḍeber n lwilaya tis 03 tamazrayt i tewi tmettant ass n 02 deg aggur n ujamvar aseggas n 1972, tasqamut n waggur azeggaγ azzayri n temnaḍt n Wizgan smektan-d tamesbanit-agi tamazrayt, anda is-rran tajmilt meqren. Dγa ma yella ngger tamawt γer s deffir, ad-nnaf dakken aggur azeggaγ azzayri illul-d ass n 20 yulyu 1962 s ddaw laεnaya n lkulunel Muḥend Welḥağ.  Γef aya rran ad-suffγen yiwet n tarbeεt n yemselken tis 30 idegi llan 20 yemdanen ger yelmeẓyen d telmeẓyin, i yewwin isem n Si Muḥend saεid Akli mmi-s n lkulunel Muḥend Welḥağ, imi d yiwen wemdan i yettaken afus n tallelt meqren i waggur azeggaγ azzayri.  Leqdic yesdurit-id wexxam n yedles Ferrat Remḍan n tγiwant n Wizgan, s laḥdur n yemḍebren d srabes yemgaraden n tγiwant n Wizgan, syen tekfa s tikci n warazen d igardasen n usebγes i tarbeεt-agi n yemselken.

<p style="text-align: right;"> Islam Bessaci 

  
 Tiddukla tadelsant «AẒAR» n taddart n Ugni Ḥmed i d-yezgan deg tɣiwant n At Yanni, thegga-d tazrigt tis mraw ṣa n tfaska unezgum. Tafaska-agi i d-yettuɣalen d tajmilt i Nazim METREF akked Ɛebdereḥman MECWAT ad tili seg 05 (semmus) alarma deg 10 (mraw) deg waggur n yulyu 2015, i deg tettekki tɣiwant n At Yanni, Tmehla Tadelsant n Tizi wezzu d Umezgun n KATEB Yasin akken daɣen llan wid nniḍen d-yefkan afud am: Tamhla Timerḍit d Waddal(DJS), Tamahla Tanezzut (D.commerce), ”Jardin-Secret», “Yannicom “, “Facebook At Yann ’’.

 Yal iḍ seg wuḍan-agi ad tili yiwet n terbaɛt umezgun d yiwet n tmezgunt ara d-yurar yiwen kan n unazur (monologue), dayen ara yesferḥen tiwaculin ara d-yerzun ɣer tfaska-agi. Ma ilmend n wass aneggaru thegga-d yiwet n lficṭa anida i d-te3reḍ kra n yinaẓuren nniḍen. Ahhil d anesbaɣur imi imdanen iɛǧeb-asen lḥal mačči d kra imi d-kksen ɣef wul-nsen.

 Ɣer taggara ad d-nini ur ilaq ara ad aɣ-ruḥent tmliliyin tidelsanin am tigi. Acku, amezgun d ayen yellan seg zman aqbur, d netta i tazuri tis seddis, s yes i ilemmed wegdud aṭas n lewqama ɣef tlufa n ddunit.

  
 Yiwen ufellaḥ seg At Lḥaǧ, ɣur-s yiwet n tyuga, ikerrez yis deg yirqab, deg wasif n At Ɛisi i Wat Iraten d Wat Meḥmud. Tameddit mi ara ifakk, yettali-d s axxam, tayuga ittaǧa-tt, isnusu-tt deg yiwet n tzeqqa, berra n taddart, di lexla. Ass-nni, yiwen yilemẓi n At Iraten, idefr-it-id, iwala anda ittaǧa tayuga. Yuɣal ɣer wasif, yewwi-d imedukkal-is, ulin deg yiḍ ɣer wanda tella tyuga. Tazeqqa tebɛed ɣef taddart, di lexla. Tebna s wakal d uzru, tseqqef s uqermud aqdim. Yuli yiwen ɣef lqermud, isenser-d kra n yiqermuden, igzem aɣanim, iga aḥnac akken kan ara iɛeddi umdan. Ikcem, illi-asen-d tawwurt. Kecmen, bran-d i tyuga, nehren-tt akken deg yiḍ, wwin-tt ɣer ssuq srebḥen-tt. Azekka-nni, iffeɣ uberraḥ, tettwaker tyuga i leflani seg taddart n At Lḥaǧ. Bdan ttnadin alammi ufan anwa i tt-yewwin. Kkren yimɣaren n At Lḥaǧ, ruḥen ɣer taddart n win yukren tayuga. Wwḍen ɣer dinna, steqsan ɣef uxxam n winn-a, wwten-as ɣef tewwurt. Iffeɣ-d, nnan-as, ad aɣ-d-terreḍ tayuga s ttubat n lxaṭer, nekni ad d-nini d areṭṭal kan i ak-tt-nerḍel i tyerza. Yerra-asen-d s laɛwej: ‘’nekk mačči d amaker!’’ Ḥellen-n deg-s alammi yugi, zzin ɣur-s ɣer deffir, nnan-as: ‘’akken i ak-ihwa.’’ Adrum n win yewwin tayuga meqqer. Qqaren-d, seg wass-nni ur ufin iman-nsen, ttmettaten yilmeẓyen-nsen yir lmut. Di taddart-nni, wa iḥekku-d i wayeḍ, wa ittaǧǧa-d awal i wayeḍ alammi d aseggas 2002. Tennejme taddart-nni, mmeslayen, smektan-d tadyant-nni. Kkren-d kra nnan-as, yessefk ad nruḥ, ad nessuter leɛfu i Wat Lḥaǧ. Taddart merra twufaq ṛṛay-nni. Ceyyɛen kra n yirgazen ɣer Wat Lhaǧ, zṛan imɣaren-nsen, ḥkan-asen tadyant. Nnan-asen yimɣaren: ‘’d tidet, ula d nekni akka i tt-id-nufa, ḥekkun-tt-id yimɣaren-nneɣ.’’ Nnan-asen yirgazen-nni: ‘’ayen d-iḍran zik ur t-neqbil, ur t-nebɣi ara s wid yellan tura, nusa-d ad nessuter deg-wen smaḥ. Nnan-asen yimɣaren n At Lḥaǧ: ‘’yirbaḥ, akken i awen-yehwa, ala smaḥ ara yilin, init-d kan melmi ara d-tasem.’’ Wid-nni uɣalen ɣer taddart-nsen, nnejmaen, mcawaṛen ɣef wass deg ara d-asen. Ceyyɛen-d yiwen s At Lḥaǧ, inna-asen melmi. At Lḥaǧ swejden-asen: qḍan-d, ggan-asen imekli. Usan-d argaz, tameṭṭut wwin-d yid-sen tayuga n yizgaren d lwaɛda. Wwḍen-d ɣer taddart, At Lḥaǧ mmugren-ten akken iwata. Qqimen alammi ččan, kkren yimɣaren n At Lḥaǧ fkan-asen ddewa n lxir, wid-nni ttrun. S wakka, At taddart-nni, kksen ɣef yiman-nsen ttselbiba d taɛekkemt i iebban acḥal aya .

<p style="text-align: right;"> Ramdane Lasheb 

  
 Yiwen n uqcic iǧǧa-t-id baba-s meẓẓi mi yemmut. Yemma-s tsebbel temẓi-s, fell-as, trebba-t-id s lḥif alammi meqqer. Mi yewweḍ d ilemẓi iḥemmel yiwet n teqcict d leɛmer-is maca nettat ur tecliɛ ara deg-s aṭas. Ɣer-s d ameddakel kan n temẓi. Mi ara tt-imlil yeqqar-s melmi ara d-awiɣ yemma ad kem-texḍeb. Nettat teqqar-as kan d lɣerḍ-k, rju cwiṭ. Alammi i tt-iḥres, yal tikkelt deg ara as-yini, nettat teqqar-as ma tḥemleḍ-iyi seg wul awi-iyi aya d waya. Akken yal tikkelt d acu ara as-tsuter. Netta ad as-tt-id-yawi, akken yebɣu ɣlay neɣ inqedwa cci-nni ad t-id-yaɣ neɣ ad t-id-idebbeṛ. Xas yemma-s ixla-tt. Ayen akk tesɛa d leqṛar n uxxam yella yewwi-as-t. Armi teɛya teqcict-nni deg-s tenna-as, aqcic-a issefk ad d-afeɣ amek ara gezmeɣ yid-s ma ulac wagi ad iyi-inṭeḍ am uselluf, wagi ad iyi-sderwec. Tikkelt-a i wakken ad iyi-iṛuḥ akin, ad iyi-xḍu, ad as-sutreɣ ayen i wumi ur yezmir ara ad iyi-d-yawi. Ass-nni mi t-temlal yid-s, taqsiṭ yiwet, am zik, aqcic iqqar-as kan melmi ara d-awiɣ yemma. Tenna-as teqcict : 

 -Ma dɣa s tidet-ik tḥemleḍ-iyi am tfekkert n wul-ik, ugar n yemma-k, ad ak-in-sutreɣ i tikkelt taneggarut yiwet n lḥaǧa ma tewwiḍ-tt-id a rbaḥ a tafat ma ur iyi-tt-id-tewwiḍ ara fiḥel awal. Aqcic allen-is ceɛlent am tmes, inna-as :

 – Cṛeḍ kan a taɛzizt aɣbel deg-i, illa wasmi qqimeɣ ur am-d-wwiɣ ara ayen d-tcerḍeḍ! 

 -Ihi nekkini tura, tikkelt-a taneggarut i bɣiɣ d tasa n yemma-k, ad iyi-tt-id-tawiḍ ad tt-skenfeɣ, ad tt-ččeɣ. Aqcic isusem, iruḥ. Taqcict tezmumeg tenwa d ayen aqcic ad tt-ihenni i lebda. Azekka-nni kan, aqcic izla yemma-s, ikkes-as-d tasa-nni-ines, yewwi-tt-id deg uqelmun-is d tazla ɣer teqcict. Tazla-nni d-ittazal iɣli igrareb. Tasa-nni tenṭew-d seg uqelmun n uqcic, tettegririb zdat-s. Alammi ḥebsen deg ugrireb, tenṭeq-d tasa-nni n yemma-s ɣer-s, tenna-as : -Ulac d acu i ak-yuɣen a mmi !

 Akka i d tasa n tyemmat, akken tebɣu tili teswaɛt, tayemmat tezga tetteqliliḥ, tettergigi tasa-s ɣef tarwa-s

  Ramdane Lasheb 

  
 Ass-nni n lǧemɛa i d-eyyfeɣ album amynut n ucennay ameqqran Idir iwumi yefka isem ‘’Ici et ailleurs’’. Gar 11 n tezlatin-agi tijdidin, yecna 9 akked d icennayen mechuren deg ddunit, ladɣa wid-nni icennun s tefrensist.

 Tizlatin i d-yerra ɣer teqbaylit umedyaz ameqqran Ameziane Kezzar «Yefka-asent anamek i asent-iwulmen s teqbaylit» i d-yenna Idir . Akka ara naf tizlit ‘’La Bohème’’ n Charles Aznavour i yextar idir imi tessuzen-it asmi meẓẓi. Ma tizlit ‘’Corrida’’ n Francis Cabrel, yeddem-itt imi tettak cbih ɣer uẓawan n Caɛbi ɣef wakken i d-yenna. Tizlit ‘’Matins d’hivers’’ n Gérard Lenorman, yefren-tt acku d asentel i iɛac ucennay Idir. ‘’Tettmeslay-d ɣef udfel deg cetwa. Ula d nekk leḥḥuɣ deg udfel asmi ttruḥuɣ ɣer lakul’’, akka i d-yenna Idir deg yiwet n tdiwennit i yexdem akked yiwen uɣmis. Ɣef wakken iwala ucennay Lenorman, Leqbayel d imdanen igerrzen, iḥemmel aṭas aẓawan n Idir. Ula d tizlit n Patrick Bruel, yextar-itt imi teqqen ɣer tmurt n leqbayel. Tizlit ‘’Les larmes de leurs pères’’ n Patrick Bruel, tewwi-d ɣef tefsut n Tunes. Imi ula d tamurt n leqbayel tesɛa tafsut taberkant, ihi yefren-itt Idir ɣef usenta-a, ɣef wamek i d-yenna. Ula d Patrick bruel i yellan d Amaziɣ, yefreḥ imi yewwi idir yiwet deg tezlatin-is, yenna-d : ‘’Ferḥeɣ aṭas imi yextar yiwet deg tezlatin-iw. D timlilit n Uqbaylit akked Umaziɣ. D ayen igerrzen, d tagmat i yemlalen». Ula d tizlit n Bernard Lavilliers, tettwafren-d imi tesɛa assaɣ akked tmagit tamziɣt. ‘’On the road again’’, tettmeslayt ɣef tmurt Irland. Tesɛa assaɣ d ameqqarn ɣef umennuɣ-nneɣ ɣef tmagit i wakken ur tneger ara’’, i iwala idir. Ɣef wayen yeɛnan tarbaɛt Tryo, yenna-d Idir dakken tizlit ‘’Hymnes de nos compagnes’’, thuza-yi aṭas imi tettmeslay ɣef ugama. Ma d tizlit ‘’Avancer’’ n Garnd Corp malade, d netta i as-tt-id-yessumren. ‘’Né quelque part’’ n Maxime le Forestiers, yextar-itt imi igerrez uḍris akked uzawan. Deg aggara, ‘’Lettre à ma fille’’, nnan-as-d fell-as yimḍebbren n uxxam uɣur yesseklas tizlatin-is. Yextar Idir ad yecnu akked yicennayen-agi i wakken ad yessali ccan n tmurt n leqbayel. Ma ɣef yisem n album, yenna-d Idir, niqal nnan-iyi-d ad as-nsemmi Racines, acu awal yezga deg yeṭṭafar-iyi-id deg umecwar-iw, acḥal-aya. Syin, nwala ‘’Ici et ailleurs’’ i iwulmen ugar imi nekk n da, kkiɣ-d dihen. 

<p style="text-align: right;">  Hocine Moula 

 
  
 1956-2015, ass-nni n 24 deg yennayer 2015 i d amulli wis 59 n Lwennas Matub. Lwennas, am wakken ẓran akk yimdanen, d acennay agrawliw γef tmaziγt d tugdut, d anazbay mgal At ṭṭlam rrebrab d udabu. Tudert-is, yefka-tt d asfel i umennuγ-is : tessa akk d isennanen, wa yekkes-it deg ubrid-is, wayeḍ yelḥa fell-as, iεemmed-it armi i as-qemmcen yiğadermiyen iḍerran tikelt tamezwarut deg useggas 1988 uqbel ad qemmḍen ,maḍi, ṣṣut-is, deg wass n 25 deg yunyu 1998. Wis anwi ?

  Tikelt-a, nebγa ad nẓer udem-nniḍen n ucennay : tirrugza-s akked teqbaylit-is. Aṭas n temsal i d-smektayen fell-as di tmetti. Nefren-d kra deg-sent, ha-tent-in.

  Lwennas d waman n lbir. 

 Lwennas yesεa lbir deg uxxam-is. Seg wakken ttxaṣṣan waman i Wat taddart, yebna tala deg tmazirt-is yessalay-d aman seg lbir-nni ines u ttasen-d medden ttagmen γur-s.

 Yiwen wass, mi d-ileḥḥu s axxam yemmuger-d tilawin uγalent-d mebla ma wwint-d aman. Yesseqsa-tent γef sebba, nnant-as-d :’’ la d-teqqar yemma-k, yeqqur lbir-nni.’’ Mi yewweḍ s axxam, yufa yemma-s la tettess tamazirt s waman n lbir. Si zεef-nni, deg-i yella, yekker yerkeḍ-as akk tibḥirt-is.

  Lwennas deg wass lεid. 

 Iruḥ Matub γer tejmaεṭ deg wass lεid tameqqrant. Yufa din yiwen n urgaz yeqqim weḥd-s. dγa yenna-as Matub : ‘’nekk aql-i da axaṭer weḥd-i i lli&amp;gamma,; i kečč acuγer mačči deg uxxam-ik i telliḍ γer warraw-ik ass-agi n lεed.’’ Yerra-as-d urgaz-nni :’’ad ak-iniγ kan ṣṣaḥ, setḥaγ ad qableγ tawacult-iw imi ur zmireγ ara  ad d-aγeγ ikerri n lεid.’’

 Lwennas, yuγ lḥal yuγ-d, yakan, ikerri i yiman-is. Dγa, din din, iruḥ yewwi-as-t-id i urgaz-nni.

  Lwennas d yiselman. 

 Yiwen wass, iruḥ Matub ad d-yaγ iselman deg taddart-nsen. Mi yewweḍ, yenna-as i winna yesnuzun ad as-d-yewzen azgen n kilu (arḍel). Yefka-as-t-id, meεna yessegra-as-d awal winna, yenna-as :’’ Matub s timmad-is yuγ kan azgen n kilu. Yuγ lḥal Matub yefka-as 1000 n yidinaren, ihi mi iruḥ ad as-d-yerr ṣṣerf winna yenna-as Matub : ’’aγ-d yis-sen lefhama.’’

 <span style="color: #ff0000;"> Nnnan-aɣ-d ɣef Matoub </span>

 Am wakken,  nebγa ad nẓer, daγen, d acu ttxemmimen yilmeẓyen γef ucennay-a ? Nebγa ad nsel sser i ten-yeğğan ad t-ḥemmlen xas akken ur tessin ara mliḥ imi llan nutni d igerdan deg lweqt-nni. ihi, nefka awal i kra deg-sen, nnan-aγ-d 

  Drifa  seg Wat Wagennun  

  ‘’yemmut γef tiktiwin-is. Ayen akk i d-yenna Matub yeḍra. Ahya a lukan ad d-yuγal ad iwali anda tedda Tizi. Tizi-nni γef wacu i d-yecna ZEDEK di taggara-a. Matub d iseγ n leqbayel. D azamul n timmuzγa d Yimaziγen.Isem-is yura deg umezruy γer tama n yimeqqranen’’

  Razika seg Wat Dwala  

 ‘’seg wasmi lliγ d tamecṭuḥt ay sneγ Matub. Sellen-as yimawlan-nneγ. Yettγenni, di&amp;gamma,; di taddart. Ihi, ass-a ayen nexdem i Matub drus u ayen yelhan ur yettmettat ara. Lukan kan yeddir, tili wigi yesbeγbuγen ulac win ara d-ineṭṭqen deg-sen. La smaḥ ur as-ğğan ara lweqt ad d-yini kulec xas ulamma yecna γef yal aḥric. Ḥemmleγ akk tizlatin-is ula d awalen-nni s trumit gerrzen, ladγa anda akken i as-yeqqar : ’’ni les droits de l’homme sous toutes les formes, ni aucune opposition n’ont pris part à mon malheur, sauf le peuple qui, comme un seul homme, a  osé défier la peur…’’

  Mehdi seg Tala Σetman  

  ‘’nessen Matub s tuγac-is, s tirrugza-s : ihedder-d ayen yellan. Tizlatin-is, lhant dayen kan, ḥemmleγ ad asent-sleγ. Lukan kan i t-mazal, tili mačči akka ara teḍru yid-neγ. Seg yimir ar tura, aṭas n tγawsiwin i ibeddlen, aṭas n lbistat i iqelben. Akken yebγu yili lḥal, ass-a ad as-nini tanemmirt γef wayen i aγ-d-yeğğa.’’

  Amar seg Meqleε 

 ‘’nekk γur-i Matub d agellid n tmurt n leqbayel. Yenna-d tidet, yemmut γef tektiwin-is. Ala netta i d-yennan nekk mačči d aεrab u mačči bessif ara uγaleγ d ineslem. D izem, iγenna γef kulec : tasertit, tayri, JSK, lγerba, iγenna ula γef tqucciḍt n yisγaren…iḥettet tarbut i yicennayen.

 Ayen akk i t-iqerḥen, yeqqar-it-id ‘’s wacu ara ak-ḥelleγ ay ul-iw, i wakken ur yi-tt-id-tettaddreḍ ara.’’ Neγ anda akken i as-yeqqar ‘’ad reggmeγ uqbel iman-iw, uqbel ad d-zziγ γur-wen’’. Matub d mmi-s n ugdud, ur yebγi ara cciεat daymi i t-ḥemmlen medden. D acu kan lukan ad d-yuγal akka tura ‘’ula d as-d-yeg imeṭṭi’’.

<p style="text-align: right;"> Hocine.M 

  
 D igiman n medden ay d-yerzan, ass n ssebt, deg yeɣrem n Yeḥbacen (Kendira, 60 n yikilumitren deg wenẓul n Bgayet) ɣef tmeɣra n tjujet yellan d aseklu-azamul n temnaḍt-a. Llan-d aṭas n yermuden i lmend n tmeɣa-a, gar-asen uraren (am temsizzelt i yigerdan), timsizewrin, ladɣa tid n ussewwi d ussuneɣ, d tzikknin n yifarisen inkerrazen n tmurt, ladɣa iniɣman d yigumma, lɣella n tebḥirin n yigumma n tsemhuyt am waḍil d tbexsisin. Tella-d daɣ tzikkent n yifarisen n tenḍi am yijeqduren yettwaxedmen s wesɣar n ujuj (taẓiwwa, iḍebsiyen d tɣenjayin) d tqecwalin n temnaḍt-a ay yettwassnen. Inerzafen ɛerḍen ifarisen ay d-yersen deg tzikkent-a am wakken ay merrḥen deg wurtan, am wakken ay ttekkan deg yimekli ay d-yellan deg uɣerbaz n yeɣrem-a. Tella-d tedyant-a amzun d tiɣri i yiriri n tmeddurt i tkerrazt, ladɣa imi ay ggten wuguren ay d-ttmagaren wid ay yeskurruzen akal-nsen deg temnaḍt-a imi ay la neqqsen yimezdaɣen n yiɣerman, la d-tettili taɣert yernu ur la d-ttwaxlafen ara yisekla n wurtan. Ula ma llan wid ay la yetteẓẓun isekla imaynuten, maca maci aṭas n yisekla ay la tteẓẓun. Ɣef leḥsab n Ɛemmi Said, yiwen seg yenfarasen yettwassnen deg temnaḍt-a, urtan ǧǧan-ten yimawlan-nsen yernu qqlen am yimudaɣ, dɣa d aya ay yerran lɣella ur terkid ara.

  
 I kunwi d kunnemti ay imedyazen d tmedyazin. Tiddukkla Tadelsant Tafat n Ayt Lqasem teɛreḍ-iken i tikkelt tamezwarut ɣer teẓrigt-is tamenzut n tfaska n tmedyazt taqbaylit ‘’Tabburt n Lɛenser.’’ Tafaska-a tamaynut d tin ara yilin deg teɣzi n ukuẓ n wussan. Ad tebdu ass n 13 yulyu ideg nella tura, ad tkemmel alamma d 16. Ad d-nesmekti kan dakken tafaska-a ara yettwaxedmen deg Tizi Uzzu, taddart n Buɣni, Taɣiwant n Ssi Yusef, d tajmilt i umedyaz ageɛmir Attab Said i yewwin acḥal d arraz n tfaskiwin ideg niqal yettekkay. D ameɣnas ameqqran i aɣ-yeǧǧan deg wayyur n ɣuct, deg useggas n 2009. Tafada(délai) n uceyyaɛ n yisefra d uttekki teḥbes ass n 28 seg yunyu yezrin, ihi tiɣri mačči kan i Wat usefru, maca i wid daɣen i t-iḥemmlen, i yebɣan ad isel i wawal n sswab d leɛqel, i wid umu tehwa tmenna n rruḥ d yiḥulfan n wul. Ilit di ttiɛad, am umeqrab, am ubeɛɛad. Nessaram ad ṭṭuqtent tfaskiwin am ti, ad gent azal i usefru, ad ssalint ccan n umedyaz azwaw. Afud ijehden i kra tid d wid i yettekkan.

<p style="text-align: right;"> Kaïsa Khalifi 

<div style="text-align: right;"> 
  
 ‘’Tidderwect n Wat Uẓeffun, d taẓuri anda-nniḍen’’. Azeffoun, d taddart taqdimt i d-yezgan deg tewrirt, ɛlayet ɣef lebḥar s 465 n lmitrat. Mazal ar ass-a tewwi isem-agi. Ma d tamdint yettusemman akka tura ‘’Azeffoun’’ u d taɣiwant n 51 n tudrin, d Fransa i tt-yebnan deg yiseggasen n 1870. Tsemma-as ‘’Port-Gueydon’’ d tajmilt i l’amiral Comte Louis Henri de Gueydon. Taddart-a ɣef wageg ad d-nawi awal, tebna s ufella n later n Ṛruman. Imir-nni, qqaren-as ‘’Ruzazus’’ (Grand Cap). Uqbel, ḥerran-tt Ifniqeyyen. Syin, yekcem-itt-id Ṛruman. Ar tura, later-nni mazal yettmenṭar u yettengar seg useggas ɣer wayeḍ: ur yelli win i d-iceɣlen deg-s. Seg tama-nniḍen, ur tezmireḍ ara ad d-taddreḍ Azeffoun mebla ma txemmeḍ ɣer kra n wudmawen, yecban: Didouche, El Anka, Iguerbouchène,Issiakhem, Djaout, Fellag, Lalmas, Hilmi d waṭas-nniḍen. Ɣef sser n wanect-a, daɣen, ara d-nawi awal. Azeffoun mačči d lebḥar kan deg unebdu. Azeffoun yesdukkel amezruy d tmucuha, cbaḥa d iberḥriyen.

  Takerḍa n taddart. 

 Tezga-d taddart-a deg tewrirt. Tetabaɛ lɛerc n Yibeḥriyen. Tebɛed ɣef lebḥar s 7 n kilumitr. Ɛlayet fell-as s 465 n lmitrat. Tebɛed ɣef temdint n Tizi Uzzu s 65 n kilumitr, ma ɣef Bgayet s 82n kilumitr. Amur ameqqran n yixxamen-is d iqdimen, bnan s uẓru, seqfen s lqermud. Iberdan, daxel n taddart, d izenqan, ur hrawit ara. Yal tama, ad temmagreḍ later n Ṛruman, am lḥemmam, tasebbalt n waman, lɣiran, iqudas d tregwa n waman…atg 

 Ur yelli d acu tesɛa taddart-a. Ulac ula d aɣerbaz amenzu. Leḥḥun warraw-nsen ugar n 5 n kilumitr i wakken ad awḍen ɣer yiwen uɣerbaz i cerken nutni d 4 n tudrin-nniḍen. Ula d tiddukla tadelsant ‘’Tigemmi’’ i d-yelhan s tkurmit n later (aseḥbiber) teḥbes seg useggas n 1998.Tesɛa taddart 4 n yiderma: At Ḥewali, At Ramḍan, Ijanaten akked Iqejuɛen. Ɣur-s tilisa akked Iḥemziwen seg usamar, At Rhuna seg umalu, Lebḥar seg ugafa d Tidmimin seg unẓul. 

 Zik, tesɛa taddart tlata n tiwwura. Ur tezmireḍ ara ad d-tkecmeḍ ɣur-s ma yella ur d-tekkiḍ ara seg yiwet n tiwwura-a: Tawwurt n temdint, Tawwurt n Ɛisa d Tewwurt n usiweḍ. 

 Azeffoun (taɣiwant), tesɛa 500 n yimeɣras n 1871 (Ccix Aḥeddad) akked 716 n yimeɣras n lgirra 1954-1962.

  Isem ‘’Azeffoun’’. 

 Isem Azeffoun, yal wa uɣur i t-yeqqen. Llan kra qqaren-d awal Azeffoun, qqaren-t s tmeslayt tatergit i umekkan anda yettnejmaɛ waḍu. S tcelḥit, ad t-naf d taseǧǧigt neɣ d islem (La langouste). Ma d wiyaḍ, nnan-d yekka-d seg wawal ‘’Uzzaf’’, d tawrirt iɛezlen. Wwḍen armi i qqnen awal Azeffoun ɣer taɛrabt, nnan-d yekka-d seg ‘’Ɛaazifun’’, meḥsub wid yekkaten agambar. Ula d acennay El Ankis, d wa i d rraw-is. Ɣef wakken i aɣ-d-yenna Mass Amar Aridj, aselway n tiddukla ‘’Tigemmi’’. Imezwura ɣer taddart d Ifiniqeyyen, semman-as ‘’Ressirin’’. Syin d Ṛruman , semman-as ‘’Ruzuzus’’ (Zus=Grand, Ruz=cap). Tettwabna deg 200 n yiseggasen uqbel talallit n¨ Ɛissa. Gar useggas n 248 d 251, yella yeḥkem-itt Decius. Ad t-naf deg ( Comptes kabyles n Camille Lacoste Dujardin)

 Ma d tamdint n tura yellan ɣer rrif n lebḥar i yewwin ula d nettat isem-agi ‘’Azeffoun’’, tebna-tt Fransa deg yiseggasen-nni 1870. Tsemma-as ‘’Port-Gueydon’’, d tajmilt i l’amiral Comte Louis Henri de Gueydon. Llant ttidirent deg-s 367 n twaculin n yirumyen, Iṭelyanen d Isbenyulen, 24 n twaculin n wudayen d 7 n twaculin n yiqbayliyen. 

  Amezruy d tmetti. 

 Qqaren ɣef yimdanen n tama-nni: ’’lɣaci, ḍeɛfen, tamurt, teḥma.’’ Meḥsub tesɛa daɛwessu. Taddart-agi teččur d later n Ṛruman, ǧǧan-t kan akken mehmel. Ur yelli yemḍebber i d-yelhan s tkumit-is, ur yelli win yeqqaren hemma i usdergel-is. Ula d tiddukla tadelsant ‘’Tigemmi’’ i d-ilulen ɣef lǧal n waya, tebra i ṭṭbel deg waman imi ur tufi ara afus n tallelt ɣer wid teɛna temsalt. Akka ara reqqen yisebtar n umezruy sdat wallen n yimdanen mebla ma ẓzlen-d afus-nsen i wakken ad tt-sensen. Dayen ur iqebbel leɛqel. ‘’Iṣurdiyen iqdimen d leḥwal i d-ǧǧan yimezwura, ama d Ṛruman, Ifiniqyen neɣ leqbayel, ttwabeddlen-d s yigerra n duxxan, zik asmi nmeẓẓi. S yiẓra-nni n later swayes i nekkat lmal neɣ iqejjan’’ i aɣ-d-yenna Mass Aridj. ‘’Deg yiseggasen-nni n 1990, mi d-nexleq tiddukla ‘’Tigemmi’’, nufa-d yiwen umekkan yeččur d icbula. Mi d-nufa amezwaru, nugad ad yerrez. Ur nessin ara amek ara t-id-nessekfel. D ameqqran, nekcem deg-s deg tlata yid-neɣ. Ihi, nessawel i wid teɛna temsalt. Nettraǧǧu, nettraǧu, ulac. Syin, negzem-itt deg rray: nexdem ticemlit, nerra-ten akken llan. Nerra-asen tidima-nsen, nerra-asen akal, uɣalen akken llan. Mazal-iten ar tura deg umekkan-nni. Ur yelli win i d-inudan.’’ Ikemmel yenna-d Mass Amar Aridj. 

  Lḥemmam n Ṛruman. 

 Ar tura mazal kra n leḥyuḍ-is ttwabedden. Mazal tasebbalt-nni d tregwa ansi i d-ttruḥun waman ɣur-s. Nnan-d ttruḥun-d tlata n leṣnaf n waman: isemmaḍen, wid yemmuzeɣlen akked yiḥmayanen. Xedmen ttawil i wanect-a. Ṛruman, ḥemmlen asteɛfu akked lḥemmamat.

  Imɣi ‘’Tajrumit’’ akked Ṛruman.   

 S kra n wanda i yella yimɣi-agi n tejrumit, ḥṣuk-id ɛeddan syin Ṛruman. Acuɣer?

 Nnan-d d akken xeddmen yis-s aṭas n leṣnaf n tissit, ladɣa, Ricard. Nesteqsa ɣef wamek i t-xeddmen, ur d-nufi ara tiririt. Tessen-tt, diɣ, am latay d ddwa neɣ i uqraḥ n uɛrur.

  Lǧameɛ lekbir. 

 Lǧameɛ-agi, yebna-t winna yebnan lǧameɛ lekbir n Lezzayer tamanaɣt akked winna n Bgayet. Acu kan, taqubbet n wagi, tesqef s uqerrum. Ala netta i yellan deg tmurt n Lezzayer. Asmi i tella Fransa deg taddart-a (1958), tesseqdec taqubet-a, d taɛessast imi tzemreḍ ad twaliḍ ɣer yal tama. 

  Lǧameɛ n Sidi Abderrahmane Bnu Djaffer (Sidi Abdellah). 

 Timeqqbert n taddart-a, tettusemma ɣef umrabeḍ-a. Ɣef wakken yura deg lǧameɛ-a, yusa-d deg lqern wis 9. Ibeddel isem-is, yuɣal Sidi Abdellah, i wakken ad yessedreg iman-is. 

 Nnan-d yettwanṭel deg yiwen umekkan, syin azekka-nni, ufan-d aẓekka-s deg umekkan-agi n tmeqqbert anda i as-gan taqubbet. Ḥekkun-d, diɣ, ɣef wasmi xedmen lembat (asensi) deg tqubbet-agi, nnan-d nawlen seksu s uksum. Acu kan, ass-nni lɣaci yusa-d s waṭas. Ur d-tekfi ara lmakla. Iruḥ yiwen ɣer daxel n tqubbet u yenna-as i yiwen: ‘’ha-t-an netwakcef, tekfa lmakla.’’. Winna, yerra-as-d:’’ruḥ awi-yi-d snat n tḍebsiyin tilmawin, yiwet anda rran aksum, tayeḍ anda yella seksu.’’ Yewwi-tent-id winna. Akken i tent-yerra ɣer umekkan anda nawlen, uɣalent ččurent-d leǧfun.

  Ṣelṭan akked yelli-s. 

 Nnan-d ṣelṭan n taddart-agi yesɛa kan yiwet n yelli-s. Ihi, i wakken ad tt-yefk, yecreḍ d akken argaz i yebɣan ad tt-yaɣ, ad yexdem ayen yessewhamen. Kkren sin mecqarwen gar-asen: yiwen yenna-as, ad ak-d-ssaliɣ aman seg lebḥar s tɣunam, wayeḍ yenna-as, ad ak-d-awiɣ aman seg Temgudt, azal n 50 n kilumitr. Kkren bdan lecɣal-nsen. Iɛedda lweqt, winna i d-yewwin aman seg Temgudt, yebda la d-yettqarrib. Ihi, yekker winna n tɣunam, isekker ahraḥu deg taddart am wakken dayen yessaweḍ-d aman. Mi yesla winna-nniḍen, dɣa, yeḥbes. Acu kan, yelli-s n ṣelṭan ur tt-yuɣ yiwen. Tenɣa iman-is. Wissen ayen ?

  Taqṣiṭ n umcic d ubehlul. 

 Mi nerza ɣer tmeqqbert-nni n taddart, nufa azal n 25 n yiẓekwan n yiwet n twacult meḍlen deg yiwen umekkan, weḥd-sen. Nesteqsa, nnan-aɣ-d taqṣiṭ-a. Ur d-nettader ara isem n twacult. 

 Tella yiwet n twacult, tedda d Fransa. Iɛeggalen-is, zgan tteḥqaren yiwen akken ubehlul. Anda i t-id-mmugren, ad ttmesxiren yis-s. Armi d yiwen wass, yerfed-d amcic, iḍegger-it s ufella n sqef n yiwen uxxam u yenna-as: ‘’ur d-tettṣubbuḍ ara syin alamma mmuten akken ma llan iɛeggalen n twacult-a.’’ Syin, ttmettaten yiwen, yiwen. 

  Kra n wudmawen. 

 Mačči d yiwen neɣ d sin i yellan d anaẓur ameqqran n tama-agi. Nebɣa ad nẓer sser n waya. Yenna-d Mass Amar Aridj, yella ɣur-i, yerna mačči sser, ha-t-aya: ‘’ ihi, ad d-greɣ tiɣri i wid yebɣan ad uɣalen d inaẓuren imeqqranen, ad d-rzun ɣur-neɣ seg 24 duǧember i wakken ad sɛeddin yid-neɣ 40 n yussan n lyali. Agemmuḍ d yiswi, yettwaḍman. Deg lyali-a, llan 40 wussan, ferqen ɣef sin. 20 wussan, llant tcebḥanin n wass, llant tberkanin n yiḍ. Syin, 20 wussan-nniḍen, llant tberkanin n wass, tcebḥanin n yiḍ. Agu, ur tettwaliḍ ara sdat-k. Ad tefɣeḍ deg leɛqel-ik. Nuɣal akk d iderwicen. Acu kan, tidderwect n da, d taẓuri anda-nniḍen. Inaẓuren-agi akk imeqqranen, fɣen lawan n lyali-agi. Syin, s kra n win ara d-yuɣalen, leqrar-is deg Lwed Ɛisi.’’

  Tamedyazt d tsekla :   Tahar Djaout, Bachir Hadj Ali, Med Aouine.

  Aẓawan :  Boudjemaâ El Ankis, El Hadj El Anka, Mohand Iguerbouchène, Meziane Rachid, Boualem Chaker, Med Allaoua.

  Amezgun d Sinima :  Rouiched, Fellag, Said d Med Hilmi, Med Ifticène.

  Addal :  Lalmas, Younes Ifticène.

  Taklut:  M’hamed Issiakhem.

  Lgirra n 1954:  Didouche Mourad, Yacef Saâdi, Taleb Abderrahmane, Ourida Meddad, Capitaine Si Abdellah.

  Ddin :  Chikh Mohand Ouamer (Sadou).

 Deg taggara, ad snemreɣ ameddakkel Kader Belaidi, Amar Aridj, aselway n tiddukla ‘’Tigemmi’’ d Ali Bekacemi. Tanemmirt, daɣen, i Nacer Oukacha. 

 <span style="white-space: pre;"> </span>

<p style="text-align: right;"> Hocine.M  

  
 D ungal Tamacahut taneggarut n Lynda Koudache i yewwin arraz ameqqran Assia Djebbar n useggas-agi 2016. Tettuneḥsab Lynda Koudache, d tamyarut tamezwarut s tutlayt taqbaylit s wungal-is Aɛecciw n tmes i d-yeffɣen deg useggas n 2009. Uqbel aya, tessuffeɣ-d Lynda Koudache ammud n yisefra s tefransist d teqbaylit aseggas n 2006. Tewwi arraz amezwaru s tullist-is «anagi n tudert» deg temsizzelt n ungal n tlawin n ugrakal deg Marseille .Tura ammud n yisefra s tefransist «Comme une forêt de mots dits» deg useggas 2001 ɣer tezrigin le petit pavé di Fransa , ammud n yisefra s tefransist «L’aube vierge» deg useggas n 2003 di Lezzayer , amud n yisefra : «lliɣ uqbel ad iliɣ» deg useggas n 2005.Nessaram-as afud igerrzen i linda , taɣuri igerrzen i yimeɣriyen n tmaziɣt.

<p style="text-align: right;"> Zakia Ben yahia  

<div> 
  
 Yuɣal  ssqef n tugdi ɣef iqqera n yimdanen deg iseggasen n 70. Boumedienne yesselḥa tamurt  s w uzal akked udebbuz. Win id yennan kra ad yettwaḥbes ,neɣ ad yettwenɣa neɣ ad yenfu. Srabes  ḍelqen tuccar-nsen ɣer yal taxlijt di tmeti am akken i tt-id yenna Matoub Lounes deg awal-is “ sin leḥruf ḍelqen tugdi”. Akabar n FLN yeḍleq  aɛdil-is ɣer yal amkan,armi yuɣal  ulac acu i-izemren ad yeḍṛu neɣ ad yennulfu  di tmurt mebla ccwaṛ-is. Akken medden ad

 fehmen( ad gzin akken ilaq)  belli ifukk urar xas acennay  Slimane Azem ttwakksen iḍebsiyen-is di ssuq, yettwagdel di radyu( 1967). Krim Belkacem yettwenɣa di Lalman . Ismawen n-igarwiliyen id yellan  deffir tanekra n umenzu n-unbir am Boudiaf, Ait Ahmed, Khider, Krim ɣaben ismawen-sen yuɣal  d-aseṭṭaf win ara ten-id yadren. Imeɣnasen n FFS kecmen di tudert tuffirt. Yekfa wawal, kfan inejmuɛen  neɣ  axxamem yuɣal d-awezɣi. 

 Maca akken yebɣu yeɣli d yigenni ɣef iqqera n yergazen akked tlawin, di lɣerba llan wid id yakren i cɣel aserti. Seg wakka id yella    deg useggas n 1964  usbeddi n ugraw n imaziɣen s ddemma n-Mass Rahmani Abedelkader, Mohand Said Hanouz, Naroun Amar, Khelifati Mohand Amkrane, Taous Amrouche, Mohand Arab Bessaoud. Anejmuɛ akken ad tili talalit n ugraw-agi tella-d deg axxam n Taous Amrouche. Ɣer ugraw-agi yenerna-d deg useggas 1968 Youssef Achour, Hamici Hamid. Agraw n-imaziɣen aṭas n tesɣunin id yessufeɣ akken ad yesfiq agdud ɣef yidles amaziɣ yettmettaten amer ad yeddekwel  akken as yerr  leɛnaya. D anec-t-a ara d yawin di tazwara n iseggasen n 70 ad yili uḥerkel ɣef yidles ɣer tama n Mouloud Mammeri yesɣarayen niqal tamaziɣt di tasdawit n Lẓayer tamanaɣt. Maca adabu n yimiren ur iqal-ara imalasen n yidles yesṭṭuqet fell-asen taganit akked lḥerṣ. S w-akka ad nnef belli ulmud n tamaziɣt n Mouloud Mammeri yesḥesbs-it  Boumedienne deg useggas n 1973-1974. Mačč kan daya imi ula d-isammi i terwa-nneɣ  s-yimsawen imaziɣen    ttwagedlen deg tadbelt ( administration) . Dima deg useggas n 1974 adabu yegdel  tameɣṛa n treḍlimt( fête des cerises) deg Larbaɛ n at Iraten anda id zedmen  ijadarmiyen s-ẓẓur akken ad s xerben leqdic yellan i lmendad. Tadyant-agi tegla d s w aṭas n lmeyytin gar wid id yefɣan ɣer timesbaniyin id yellan imiren. 

 Gar anect-a n-tamḥeqranit akked ẓẓur kran-d kra n-imeɣnasen  am Smail Medjeber ( yellan deffir tisɣunin AB Amazigh, Iṭij, Atmaten) , Hocine Cherradi, Mohamed Haroun, Ferḥat Mhenni, Lounes Kaci, Rachid Hammiche akken ad ɛebbin taluft n tmaziɣt.  D -anect-a yak ara ad yawin tafsut n-imaziɣen n 1980. 

 Maca uqbel ad tebbeɛzeq Tizi-Ouzou deg ibrir n 80, mačči d-izli n tidukkliwin tuffirin am “tidukkla tamazɣa” neɣ “ tidukkla taferka” id yakren mgal lbaṭṭel id yesseɣli udabu ɣef tmaziɣt akked imeɣnasen-is . Ayen-nni n cckama sɣur leḥkem yesṣawed kra seg-sen( seg imeɣnasen-nni) ad aɣen abrid n takriḍt s ddemma n-usersi zdat tisudsiwin n dewla ( institution étatique) am uɣmis El Moudjahid  lbumbat.  Imeɣnasen yellan deffir tadyant-agi  id yeḍṛan deg useggas n 1976 d Smail Medjaber, Mohamed Haroun, Hocine Cheradi, Lounes Kaci. Meɛlum adabu yeḥkem ɣef imeɣnasen-agi s lḥebs s ṭul leɛmer am akken i ten id yesmekta  Matoub Lounes  :

  tawwurt n lḥebs fell i tzemm,

  fell-as tewriqt-iw tewcem

  tura testenya tseggem, 

 ṭṭul leɛmer id timerka”. 

 Si tama nniḍen , dima deg isaggasen n 70, llan imeɣnasen iḍefṛen abrid-nniḍen. Abrid-agi d win umi ara nsemmi amennuɣ adelsan ɛebban ɣef tuyat-nsen icennayen am terbaɛt imeziɣen imula, acennay Idir, Lounis Ait Menguellet  wuɣur ara d yernu ɣer deqal Matoub Lounes. Ɣer tama n-icennayen-agi llan diɣ ineɣmasen n radyu t-is snat am Ben Mohamed, Meziane Rachid, Mohamed Guerfi, Tassadit Tituh  id yernan leqdic-nsen srid si radyu ɣer umennuɣ ɣef yidles Amaziɣ.  D anect-a ara d yawin ttnaṣfa n iseggasen n 70 talalit n tizlit ara yesduqqesen agdud d lekmal-is “ a baba inouba”. Tizlit-agi yezdin acennay Idir akked umedyaz Ben  Mohamed d taseddart  temenzut akken ad yewwet  ugdud s-ugrez akken ad iẓer anda akka i teddu lasel ines. Amzun d ṣṣḍa i tizlit-agi Ferhat yerra-d lejwab akkin s yifyar-agi anda i s-yeqqar: 

 Ɣef leɛyun ttmeslayen

  nekni ur neẓri d acu

 wissen d timmi neɣ d allen

 neɣ dayen nniḍen nettu

 akit a widen yeṭṭṣen

 idles-nneɣ la irekku”. 

 Ur iɛaṭṭel Lounis Ait Menguelletara ula d-netta si lǧiha-s yefka-d tergit-is di tezlit aɛeṭṭar anda is yeqqar :

  urgeɣ am akken d-ṣṣeḥ

 ass-a mačči am yiḍeli 

 urgeɣ am akken d-ṣṣeḥ

  ḥadreɣ i udrar yuki

 urgeɣ am akken d-ṣṣeḥ

  agris  i t-yedlan yefsi.

 Tallit tebda tettbeddil. Aqbayli yessadren i w allen yebda yezdi s lqedd. Idir, Ait Menguellet rnu ɣer-sen JSK id yettawin tilɣuɣa aseggas deffir wayeḍ rran-d lɛaz -nni yenquqlen  niqal . Anekiw yellan yekcem deg ujeɣlal-is , yufa ttra, yebda yekkat akken ad ɛiwed  talalit. Taḥjuṛt ɣer weltm-as, adɣaɣ ɣef wayeḍ yebda yettali uɣlad n lḥeṛma win ara ifergen ɣef sser n teqbaylit .

<p style="text-align: right;"> Ait Slimane Hamid  

  
 Lexmis-agi sdat-nneɣ, ɣef 14h00 n tmeddit ara tebdu s wudem unṣib tezrigt tis snat n rreḥba n udlis i lmend n warrac imcṭaḥ deg uxxam n yidles Lmulud At Mɛemmer n Tizi Uzzu. Tazrigt n useggas-agi, fkan-as asentel: “Agrud d aɣerman n uzekka”. D leqdic i d-thegga Tenmehla n yidles n Tizi Uzzu akked wulmisen n yidles, yecban: Axxam n yidles Lmulud At Mɛemmer d win n Krim Belqasem n Azazga, Axxam n umezgun amniḍan n lwilaya, akked temkerḍit tagejdant n tɣuri taɣerfant s uttekki n Tenmehla n usegmi aɣelnaw, ddiwan aɣelnaw n usizreg aɣurbiz (ONPS), Amussu addukklan n lwilaya n Tizi Uzzu. D tazrigt ara yeddun ɣef teɣzi n ddurt, imi ad telli tiwwura-as ass n lexmis 07 deg waggur cutenber ad tekfu ass n ttlata 12 deg waggur-agi ideg nella. Ad d-tili rreḥba-agi deg 5 n yimukan n yidles d tmussni deg wakal n lwilaya n Tizi Uzzu yecban: Axxam n yidles Mulud Mɛemmeri d Tneḍfart-is n Azazga, Tamkerḍit tagejdant n tɣuri taɣerfant, Axxam n umezgun amniḍan Kateb Yacine, Tazeqqa n ssinima. Am wakken ara d-ilin yirmad deg ṣbiṭer Mohamed Nedir akked Wulmis n yigerdan yenxeṣṣen n Boukhalfa. Yettwahegga-d yiwen wahil d amerkanti, ideg ara d-tili rrehba n yidlisen (timsikniyin sɣur ugar n 20 n yixxamen n tezrigin n yidlisen, d yisenza s yibuddan sɣur waṭas n yimura, ladɣa wid yettarun i warrac), ama deg uxxam n yidles ama deg tneḍfart-is n Azazga neɣ deg temkerḍit tagejdant n tɣuri taɣerfant, seg 09h00 n ssbaḥ alamma d 16h00 n tmeddit ɣef teɣzi n setta wussan, d usenɛet n yimuhal n yiskiwen n wulmisen-agi. Am wakken ara d-tili tullsa n 4 n tmucuha deg tzeqqa-nni yellan deg uxxam n yidles, yettwassnen s yisem “Axxam-nneɣ”, sɣur tiddukkla tadelsant “Ixulaf n Ǧerǧer” n lwilaya n Tizi Uzzu. Ad ilin diɣen waṭas n yisikwan (urraren isegmiyen, asuneɣ, timucuha d teḥkayin, tira, taɣuri…atg.) deg temkerḍt-agi tamaynut akked temkerḍit taqburt n uxxam n yidles. Ma deg tzeqqa n ssinima ad yili ass n 10 deg cutenber, ɣef 10h00 n ssbaḥ deg tzeqqa tameẓyant n umezgun, usenɛet n yiwen usaru i lmend n warrac imecṭaḥ, ma deg uxxam n umezgun Kateb Yacine, ad d-tili turart tceqquft n umezgun “Ccna n Leḍyur”, i yexdem netta s timmad-is. Am wakken diɣen ara d-yili usenzi n yidlisen iɣurbizen, yerzan aɣerbaz amezwaru, aɣerbaz alemmas akked tesnawit, sɣur Ddiwan aɣelnaw n usizreg aɣurbiz (ONPS), mebla ma nettu timsizzelt yettwaheggan i warrac, tewwi asentel-agi: “Mi ara yuɣalen wafrasen d amahil n tẓuri”. Ad d-tili diɣ temsikent tuzzigt. Ad d-tili daɣen, ass n letnayen i d-itteddun 11 deg waggur-agi ɣef 09h00 n ssbeḥ, tirza n yinelmaden ɣer sin n yisalayen iɣelnawen “El Moudjahid” akked “El Djaich” yellan deg Lezzayer Tamanaɣt. Am wakken daɣen ara d-tili tɣuri n tmucuha, imseḍsi akked useḥḥar, ass n lhed 10/09/2017 deg yiɣerbazen n taddart n Ath Rahmoun akked Ait Atella, yetabaɛen ɣer tɣiwant Ait Yahia Moussa. Ma d ass letnayen-nniḍen deg yiɣerbazen yellan deg Cheurfa akked El Kalaa, i d-yezgan deg tiɣiwant n Tigzirt. Ma d ass n ttlata 12 deg cutenber, ad ilin yirmad-agi i d-nebder yakan deg uɣerbaz n Bouhinoune, yetabaɛen ɣer tɣiwant n Tizi Uzzu. Ass n 12 seg waggur-a, ɣef 14h00 ad d-tili tmeɣra n taggara deg uxxam n yidles Krim Belqacem n Azazga, ideg ara ttunefken yigerdasen n uttekki i yimekkiyen deg tfaska-agi. Ad yili wahil daɣen i yigerdan, yecban aseḥḥar d yimseḍsi, akked ccna n warrac sɣur Fella Bellali”. Ad salin leqdic-agi s tukcci n warrazen i warrac ara d-yufraren deg temsizzelt-nni, yewwin asentel-a: “Mi ara yuɣalen wafrasen d amahil n tẓuri”.

  Adaoun Abdelghani 

  
 Ass-nni n sed, 17 deg duğember 2016, ɣef 16h n tmeddit i tebda s wudem unṣib tezrigt tis 15 n tfaska tadelsant taɣelnawt n usaru amaziɣ deg uxxam n umezgun amniḍan Kateb Yacine n temdint n Tizi Uzzu.

 Yella-d leqdic-agi s ddaw leεnaya n uselway n tegduda Mass Abdelaziz Bouteflika d lwali n Tizi Uzzu Mass Med Bouderbali, s lemεawna n tenmehla n yidles akked d tesqamut n tfaska-a. Leqdic-agi, ad yeddun ɣef teɣzi n 6 n wussan, imi yebda s wudem unsib ass n sebt iεeddan, ad yekfu ass n 22 deg waggur-a ideg nella. Tazrigt-agi tis 15 gan-tt d tajmilt i tnaẓurt tameqqrant “Ourida Mezaguer” yettwassnen s yisem n “Anissa”, tefka-d aṭas i ssinima d tezlit taqbaylit, am wakken daɣen tettcebiḥ isura ideg i d-urar, amedya: Axxam n Dda Meẓyan, Itij n Zira, Tawrirt yettwattun…atg. Wid i d-iheggan ttiεad-agi adelsan, fkan-as asentel : «Ssinima tamaziɣt : Tanfalit n wazalen n uktuyen iɣelnawen». Ma d ahil yettwajerden i lmend tezrigt-agi d amerkanti, imi yettili-d usenεet n wazal n 26 n yisura, 12 seg-sen ttilin-d deg uxxam n yidles Mulud At Mεemmer, ma 14 niḍen ttilin-d deg tzeqqa n ssinima n Tizi Uzzu. Am wakken daɣen i d-ttilin 8 n yisaragen i d-yewwin awal ɣ ssinima d usaru amaziɣ s umata. Ahil i d-yettilin deg uxxam n yidles n Tizi Uzzu, yettili-d akka: ass n 18/12/2016, yella-d usenεet n 4 n yisura: Ṣṣut n tsusmi, Tazemmurt, Deg uxxam-nneɣ… Am wakken diɣen i d-yella yiwen n usarag sɣur Mass Ali Mouzaoui, i d-yewwin awal ɣef tugna deg usaru amaziɣ Ma d ass-agi n letnayen, 19/12/2016, ad d-yili usenεet n sin n yisura: ‘’Awi-d ulac qqim ulac’’ akked ‘’Tiẓẓift n lqaεa’’. Am wakken diɣen ara d-ilin sin n yisaragen sɣur Chahinez Mohammadi d Addelkrim Tazaroute, ara d-yawin asentel n ssinima Tazzayrit. Ma i uzekka, 20/12/2016, ad yili usenεet n 5 n yisura: Tayri d udrim2, Imawen s yiniɣen, A Crif, Ṭiṭuc, I neẓra mazal ad nẓer. Am wakken daɣen ara d-ilin sin n yisaragen sɣur Mourad Chouihi d Ahmed Cheniki. Ma deg wass uqbel aneggaru, 21/12/2016, ad d-yili usenεet n yiwen kan n usaru “Amenuɣ n wul”, ma d isaragen ad d-ilin tlata, sɣur Ahmed Ben Allam, Yacine Si Ahmed akked Farida Ait Ouferroukh. Ma d ayen yeεnan ahil i d-yettilin ama deg tzeqqa n ssinima n Tizi Uzzu, ama deg tiqqribin (la proximité), yettili-d akka: ass n 18/12/2016, yella-d usenεet n sin n yisura deg tzeqqa n ssinima: Ґef later n yizri: tanẓirt n yiẓra, Asensi n uẓru nṬhur. Am wakken diɣen i d-yettilin usenεet n sin n yisura, amezwaru d “Tawrirt yettwattun” deg tzeqqa n ssinima n Draa Ben Khedda, ma d wis sin “Adrar n Baya” deg ulmis adelsan Maεtub Lwennas n Ain El Hemmam. Ma d ass-agi n letnayen 19/12/2016, ad yili uskan n 5 n yisura deg tzeqqa n ssinima n Tizi Uzzu: Cwiṭ seg tẓuri, Kani Kani, Salaḥ aqbayli n Palestine, D wagi i d asirem, Lukan. Am wakken diɣen i d-ttilin sin n yisura, yiwen deg tzeqqa n ssinima n Tigzirt s uzwel “Si Muḥend u Mḥend”, ma d wis sin “Ccix Lḥesnawi, seg Uxxam acebḥan ɣer wasif amidadi” deg ulmis adelsan Maεtub Lwennas. Ma i uzekka, 20/12/2016, ad d-yili usenεet n 4 n yisura, sin seg-sen “Nna Lğuher, d tameṭṭut tamxaleft” akked “Itran n Lmulud”. Ma d sin-nni-nniḍen n tqqerbin: amezwaru d “Ccix Lḥesnawi, seg Uxxam acebḥan ɣer wasif amida” ad d-yili deg tzeqqa n ssinima n Larbaa Nath Irathen, wis sin d “Si Muḥend u Mḥend” deg ulmis adelsan Maεtub Lwennas. Ma deg wass uqbel aneggaru n tfaska 21/12/2016, ad d-yili usenεet n semmus n yisura deg tzeqqa n ssinima n Tizi Uzzu: Yiwet n tedyant n later, Aḥebbas, Ṛeggmaɣ-am, Riɣ, Ґerduduc. Ma deg ulmis adelsan Maεtub Lwennas ad d-yili uskan n usaru-nni n “Adrar n Baya”. Ad d-nesmekti belli isura-agi n teqqribin (Si Muḥend u Mḥend, Adrar n Baya, Ccix Lḥesnawi, seg Uxxam acebḥan ɣer wasif amida, Tawrirt yettwattun) ur ttekkin ara deg temsizzelt-agi. Am wakken daɣen i d-ttilin isikwan (ateliers) akked waṭas n temsikniyin n tɣawsiwin yeεnan ssinima d wayen texdem tnaẓurt “Anissa”, ayagi seg 18 alamma d 20/12/2016, ama deg uxxam n yidles ama deg tzeqqa n ssinima n Tizi Uzzu. Ma d ass n 22/12/2016, ad temdel tezrigt-agi tis 15 tiwwura-s deg uxxam n yidles Mulud At Mεemmer, s tukci n warrazen i wid ara d-yufraren deg temsizzelt-agi. Farid Mahiout, d imsuddes n tfaska-agi yenna-d: “ D tazrigt tis 15 n tfaska-agi, ad d-yili deg-s ass n 22/12/2016, ideg ara nefk aṭas n warraz n tzemmurt n uwreɣ. Yal tawsit n yisura ( isura imeẓyanen, isura imeqqranen, isura n tmakfaḍut…) ad d-yifrir yiwen deg-sen, yerna ad yawi arraz. Am wakken daɣen ara d-yili warraz i lsinaryu ifazen, mebla ma ttuɣ sin n warrazen i tsuqilt ifazen, yiwen i umalay wayeḍ i wunti. Yella diɣ warraz i usegbar (acteur) ara d-yufraren deg temsizzel-agi. Ssarameɣ ad tεeddi deg tegnatin yelhan, am wakken zrint tid iεeddan. Nebɣa ad nsali aswir n ssinima d usaru amaziɣ, ɣer wanda ilaq lḥal.”

<p style="text-align: right;"> Ghani Amazigh  

 
  
 Tibḥirt n tmedyazt taqbaylit tettnerni, tettimγur, tgemmu deg ass γer wayeḍ s wudmawen imaynuten, imi iẓuran n teqbaylit i ireṣṣan fkan-d ixulfa i yesnarnin di ccan n tmedyazt d yedles n teqbaylit, rrnan-d cbaḥa i tefsut s tizzegzewt n yijeğğigen.

 Tikkelt-agi, d Katia TOUAT, yell-is n ttadert n Yibekkaren taγiwant n Wizgan id-yufraren deg wemḍiq amezwaru di tfaska n tmedyazt n teqbaylit, id-hegga tiddukla tadelsant Adrar n Fad n taddert At Smaεil di temnaḍt n Bgayet, di tezrigt-is 13 id-yellan deg ussan n 26, 27 d 28 maγres yezrin γef teγzi n 03 n wussan.

 tamedyazt-agi tilemẓit, tlul ass n 11 unbir aseggas n 1988, si temẓi-s teḥmel tamedyazt, yeččur wul-is d tayri n yedles n teqbaylit, imi i t-tteka di deqs n tfaskiwin n tmedyazt, am tfaska n Yusef Uqasi, tafaska n yetri adelsan n Weqbu, timzizzelt n Lwenas Maεtub d tiyaḍ niḍen.

 Dγa Katia Touat, teggul ur teḥnit akken ad-tekki di tfaskiwin d tezizla n tmedyazt n teqbaylit anda tebγu tilli almi tḥella-d amḍiq amezwaru.

 Dayen id-yeḍran, imi Katia tewweḍ γer yeswi, tukka di temzizelt n tfaska tadelsant n tmedyazt n teqbaylit « Adrar n Fad » s 03 n yisefra s wayes id-tufrar deg wemḍiq amenzu s ugemmaḍ n 15,28 γef 20, isental n yisefra-agi, Uxmisen, Abrid s abrid-ik akked Tagut. 

 Aṛwiɣ aḥrured ɣef ṛebɛa

 Ṛɣiɣ ɣef zday n lqedd

 Iɣersiwen tezdeɣ llafɛa

 Lluẓen win ara walin ibedd

 Teẓẓa-aɣ yir zarriɛa

 Teqqen-aɣ s imi n lemdawed

 Qelleɛ-d ay aḍar si lqaɛa

 Yeḍlan ammus i usired

 D isefra i yebnan γef lqaleb n usefru, ččuren d isaγ d lemεani n teqbaylit, imeslayen-is rennun-d abeḥri iturett. Mgaraden isefra akken imgaradent tlufa.

 Tilemẓit-agi, teffures tagnit asmi i tella d tanelmadt di tseddawit n Lmulud n At-Mεemmar n Tizi-Wezzu, telmed tamedyazt deg wexxam n yedles n Lmulud At-Mεemmar n temdint-agi n Tizi-Wezzu.

 Katia teseqdac aṭas awal, tefka azal i talγa d tmawalt, imi nufa-d tesekcem-d imeslayen iqburen, lebγi-s akken ad tesekfel ayen iruḥen, i usejhed n teqbaylit. Tebγa ad-tili ataεwint ideg ara-ttagment tsutiwin id-iteddun.

 Γer tagara, Katia Touat tessarem akken tamedyazt-is i yellan di timawit ad-tuγal γer tira s umsazreg n wedlis.

<p style="text-align: right;"> Islam Bessaci 

  
 Ǧerǧer, d yiwen gar yidigan i icebḥen aṭas deg tmurt n Leqbayel d tmurt n lezzayer s umata. Yezga yessa udrar-is s udfel am uberrnus amellal. D netta i d adrar aɛlayan deg tmurt n leqbayel. Taqacuct taɛlayant deg-s d “Lalla Xdiǧa” tesɛa 2308 n lmitrat deg teɣzi. Adrar n Ǧerǧer, deg tsemhuyt n tegrest isemmeḍ mačči d kra, ma deg unebdu yettili ubeḥri semmḍen yettakken ddwa i umuḍin. Abrid i yettawin ɣur-s d udyiq, yenneḍ am uzrem yerna wezzil. Mi ara tettaliḍ ɣur-s, ad d-temmagreḍ kra n yixxamen d imecṭah. Ala tizegzewt ara tettwaliḍ, yella dinna yiwen n unnar n waddal i yineddalen. Γer unẓul, tella temdint n Micli, i izeynen ula d nettat. Mi ara truḥeḍ d akessar, ad ak-id-qabel temdint n Tubiret. Γer tama-s, tella teẓgi n Tikejda, anida ksen lmal-nsen yimezdaɣ n dinna. Deg tefsut, ur tettafeḍ ara anida ara tesserseḍ aḍar-ik, imi rezzun yimdanen seg waṭas n lwilayat n tmurt-nneɣ, i wakken ad walin tahuski n udrar-agi yerna ad sgunfun, u zemmren ad uraren ula s udfel, imi arma yebda unebdu i ifessi akk.

  Ketteb Manel   

  
 Yella yiwen n umɣar isɛa kan yiwen n uqcic, iṛebba-t-id alammi meqqer. Xas akken meqqer, yewweḍ d argaz s warraw-is ur izmir ara ad ixdem kra alamma inna-as i baba-s, amek ara ixdem. Ass-nni, argaz-nni iger-d yiwen n cɣel inna-as i baba-s : a ba ! Amek ara xedmeɣ ?

  Baba-s d amɣar yerra-d nnehta inna-as : 

 – A mmi tura ula d ak-nniɣ, sled kan ad ak-in-ḥkuɣ taqsiṭ-a.

 Zik, yella yiwen n ufellaḥ isɛa tayuga n yizgaren, ikerrez i yiman-is, irennu i medden. Yiwen wass, immut-as yiwen n uzgar, iɛewweq amek ara ixdem, ur iẓri ara amek ara ikemmel takerza. Netta, isɛa yiwen n uɛejmi deg uxxam, ittrebbi-t, ijemmeɛ-it ad t-izenz deg lɛid. Inna-as wellah ar da ad t-ɛerḍeɣ i tkerza. Isuffeɣ-it, iwwi-t d uzgar-nni d-yeqqimen ɣer tkerza. Mi i as-yuɣal uzaglu, inṭaq ɣer uzgar-nni inna-as :

  -Amek ara xedmeɣ tura ?

  Yerra-as uzgar :  

 -Amek i ak-inna ufellaḥ xdem. Ma inna-ak seddaw, ɛeddi sedddaw, ma inna-ak sufella ɛeddi sufella. Aɛejmi ixdem akken i as-yenna ufellaḥ. Kerzen akken d uzgar-nni alammi d tameddit, afellaḥ isewhem-it uɛejmi amek ikrez, ifraḥ yis-s d ayen kan. 

 Azekka-nni daɣen, mi asen-yuɣal uzaglu, ad bdun takerza, inṭaq uɛejmi-nni ɣer uzgar inna-as : 

 -I wass-agi amek ara xedmeɣ ?

  Yenna-as uzgar :  

 -Ass-agi, ma inna-ak-id zwir gri, ma inna-ak-id ɛeddi sufella kečč ɛeddi swadda, ma inna-ak-id swadda kečč ruḥ sufella. Mi bdan takerza aɛejmi mi as-yenna ufellaḥ swadda netta ad yerr sufella, mi as yenna sufella, netta ad yerr swadda. Afellaḥ irfa, iɛewwaq amek ara ixdem, iwhem amek aɛejmi i ikerzen iḍelli-nni akken ilaq, ass-a, mi as-yenna xur akkin ad yerr anda akken ur ibɣi ara ufellaḥ. Xas tiytiwin yerwa-tent uɛejmi, ur yumin ara ad d-taweḍ tmeddit. Wis teltyam am wussan yezrin, akken i as-yuɣal uzaglu, aɛejmi inna i uzgar amek ar xedmeɣ ass-agi.

  Inna-as uzgar :  

 -Ass-agi err iman-ik ur tezmireḍ ara, mi tkerzeḍ cwiṭ beṛṛex, err iman-ik tuḍneḍ. Akken am yiḍelli-nni, aɛejmi yerwa tiyita d reggmat sɣur ufellaḥ, ur yumin ara ad d-taweḍ tmeddit. Ass wis rebɛa yam mi as-yuɣal uzaglu i uɛejmi, inṭaq ɣer uzgar, inna-as : 

 -Ay azgar amek ara xedmeɣ ass-agi ?

  Azgar izzi-d ɣer uɛejmi, yenna-as :  

 -Ass-a ay aɛejmi xdem akken i ak-ihwa ! Xdem ayen d-inna ṛṛay-ik. 

 Ihi akka a mmi, seg wasmi telliḍ meẓẓiyeḍ alammi tewteḍ d argaz s warraw-ik, mliɣ-ak ayen ilhan d wayen n diri. Tura imi tezriḍ kullec, xdem kan akken i ak-ihwa.

<p style="text-align: right;"> Ramdane Lasheb 

  
 Mass Boukhalfa Bacha, d aneγmas di radyu tis snat seg useggas 1963 armi 2005. Zyada γef yisallen, yettheggi-d netta akked umeddakel-is, Mass Guerfi, tidwilin-nniḍen anda i d-yemlal aṭas n yimdanen yettwasnen, ama deg uḥric n ccna, n tira neγ tsertit. Deg wawal i d-newwi yid-s, yesmekta-aγ-d lewqat-nni : uguren d tmeḥqqranit i tettidir radyu tis snat, d zher yesεa imi yemlal d kra n yirgazen imeqqranen. 

  Melmi i tebdiḍ di Radyu tis snat. 

 <span style="color: #ff0000;"> Boukhalfa Bacha : </span> bdiγ deg waggur n maggu, aseggas 1963. Mi bdi&amp;gamma,; lliγ d abujad : ur γri&amp;gamma,; ur ssine&amp;gamma,; ur fhimeγ timsal. Ayen akk ḥefḍe&amp;gamma,; di radyu ay t-ssneγ sγur irgazen yecban Si Larbi, imḍebber n uḥric n yisallen, Mouloud Chikaoui, Si Mahmoud, Belkacem, Abdelkader d wiyaḍ.

  D acu i txeddmeḍ ? 

 Boukhalfa Bacha : lxedma-w, nekk, d lexbarat, d aneγmas. Meεna xedmeγ tidwilin : ama d ayen i d-icudden γer yisallen neγ d ayen-nniḍen. Lliγ xeddmeγ akked umeddakel-iw M. Guerfi.

  D acu n wuguren i d-tettmagarem imir γef teqbayli ? 

 γef teqbaylit, ass-nni kulci yeddez, kulci yebrez. Di lweqt-nni, sḥefḍen-aγ acu i ilaqen ad t-id-nini d wacu ur nlaq ara. Lweqt-nni, netabaε taswiεt. Qqaren-aγ-d lexbarat ur d-tewwi ara l’APS, ur t-id-qqarret ara. Xas ulamma walaγ s wallen-iw lexbar ur t-id-qqareγ ara ma ur d-yekki ara s l’APS. Acu kan yella wayen i d-nesεedday di tedwilin : aṭas n lecγal i nexdem, i d-neḥya, aṭas n tmucuha i d-nessawel anda i fehmen yimdanen lmeqqsud-nneγ axater neqqar-d d itidwimilt-nni :’’macahu, kul yiwen akken yebγu ad tt-yessefru’’. 

  I radyu, gar zik d tura ? 

  lxilaf gar zik d tura am yigenni d tmurt. Di lweqn-nni, nesεa kan 7 n swayeε deg wass. Tura nedder armi tleḥḥu iḍ d wass. Zik nella di εecra yid-ne&amp;gamma,; tura εeddan di 60, rnan-d tantalayin-nniḍen. Ttawilat mačči kif-kif. Zik, radyu n teqbaylit tettwaḥqer aṭas, aṭas. Gar wayen nxeddem nekni d wayen xeddmen wiyaḍ yella lxilaf d ameqqran : d ayen ur iqebbel leεqel xas ulamma si 1990 γer da aṭas n lecγal i yettwaxedmen, ladγa deg uḥafeḍ γef teqbaylit.

  Llant tezlatin ur d-nettεeddi ara, amek i tẓerrem anti ? 

  sliγ ussan-nni iεeddan wid i d-yeqqaren d akken ulac tira i imenεen acennay-a neγ wa ur d-yettεedday ara. Qqaren-d, d ixeddamen n radyu kan i ten-itekksen. Ayagi, d lekdeb. Xas ulamma ulac lkaγeḍ yuran meεna xas bγiγ ad d-sεeddiγ acennay-nni, ur ttafeγ ara tizlatin-is. Akka ay teḍra d Slimane Azem. Ur tettafeḍ ara tezlatin-is di lweqt-nni deg uxxam n radyu, yerna ur nesεi ara lḥeqq ad tent-id-nawi si berra. Dagi, tella tira i d-yeqqaren ur ilaq ara ad d-tesεeddiḍ tizlatin i d-yekkan si berra. Nuγal nefhem timsal mebla timenna. Ttwakkasent leḥwayeğ di tuffra.

  Acu tzemreḍ ad asen-tiniḍ, ass-a, i yilemẓiyen n radyu ? 

 iwillehen, nefka-ten asmi nella din u aṭas i aγ-d-yesmeḥsen. Ha-ten-in ufraren-d. Ass-a, ad asen-ini&amp;gamma,; yiwet lḥağa :’’akken tebγum tesεam ttawilat, xas ssawaḍen γer tziri, γurwet γef teqbaylit. Ur ilaq ara ad ṭṭuqten s waṭas wawal-agi ijdiden ’’

  Temlaleḍ akked Mulud Mεemmri deg yiwet n tedwilt γef lecγal-a, dγa ? 

  nexdem-as tadiwennit nekk d Guerfi deg useggas-nni n 1974. Nexdem-itt deg umekkan n lxedma-s. Cfiγ γef kra n lewṣayat i aγ-d-yenna. Yenna-d mi ara txedmeḍ lxedma ilaq ad tt-tḥemmleḍ, ad tt-tqaddreḍ. Ur ilaq ara daγen ad tḥettmeḍ γef yiwen i wakken ad yexdem neγ ad d-yini ayen ur yebγi ara. 

   Ass-nni, yemmeslay-aγ γef tektabt ‘’Yenna Ccix Muḥend’’. D acu kan, yefka-aγ-d kra n wawalen, cfiγ fell-asen : agdud, tilelli, tagrawla…atg. Xemsa neγ setta n wawalen-nni imezwura i d-nessekcem γer radyu. Nebda-ten-id yiwen yiwen, awal s awal. Kul ass yiwen wawal, mkul lexbarat ad d-nini yiwen. Amedya, neqqar : tilelli, lḥuriya. Cwiṭ, cwiṭ. Zik neqqar, leḥbab d ssamεin, nuγal neqqar imsefliden. Akka i tebda teqṣiṭ-agi n tmaziγt. Ass-agi telḥa aṭas, aṭas. Zriγ yiwet n tmeṭṭut, Djamila Addar, tettwaεaqeb di lweqt-nni imi i d-tenna awal ‘’Aselway’’. Yenna-as yimḍebber-nni :’’ d acu-t userwal-agi ? Rrayes n lğumhuriya, mačči d aselway n tegduda.’’ Ass-a, ur tesεiḍ win ara d-iruḥen ad ak-d-yini acuγer i d-tenniḍ awal-agi, acu kan ilaq ad t-id-tiniḍ anda ilaq, amek ilaq.

  Anwi akk ukud i d-temlaleḍ di radyu tis snat ? 

  nekk sεiγ zher d ameqqran ur sεin ara akk yineγmasen. Tettunefk-iyi teswiεt mlaleγ d yirgazen imeqqranen. Gar yirgazen i d-mlaleγ di 42 n yiseggasen-agi, mazal lexyal n wasmi kecmeγ γer lbiru n Dda Lmulud. Lounis Ait Menguellet deg useggas n 1982, cher n remḍan kamel, nettmeslay yid-s ass s wass. Nεawed-as deg useggas 1992. Mlaleγ Taher Djaout, tlata neγ rebεa tikal. Ula d isertiyen, mlaleγ yid-sen, am Hocine Ait Ahmed d Said Sadi d wid-nniḍen ttuγ ad i yi-semḥen.

<p style="text-align: right;">Yesteqsa-t Hocine.M

  
 Ssuturen imezdaɣ n temnadt izegnun yetabaɛen ɣer tɣiwant n ɛjiba di ladayra n berclul deg usamar lwilaya n tubiret seg yimḍebren ama n tɣiwant neɣ ladayra ad d-rren lwelha nsen ɣer yimezdaɣ yenḥafen si yal tama umbaɛd mi ttidiren akka tura di tegnatin qessiḥen ala si leɣyab n wallalen n tudert i yerran tudert nsen akk imi tuɣal temɛict ɣur-sen rẓaget am ililli . Ɛlaḥsab imezdaɣa-a d akken tamnadt-a d taẓawalit tettwaɛzel si zik yerra mazal tettwaɛzel ar tura acku ulac tadrimt yettwaxesen i yiṣenfaren unegmu i lfayda n tama-agi ara yesifsen taɛkumt ɣef yizugar nsen , Ma yella seg wayen ssuturen neɣ iɣublan iten-yesmagaren aman tisit imi ufand iman nsen yesefk fell-asen iwakken ad sxeddmen allalen nsen iwakken ad d-nadin tiqit n waman neɣ ad d-aɣen tiṣitirin n waman ama seg umkan nniḍen neɣ s suma ufan meḥsub ɣlayet ulac ddaw n 1000 idinaren dayen yeǧǧan leǧyub nsen ferɣen . Četkayen daɣen imezdaɣ ɣef uɛeṭṭel uṣiweḍ lgaz n temdint s ixxamen nsen ayagi yettuɣal dayen n diri ɣef tudert n yal ladɣa di tallit n cetwa snadin anda ara afen taqerɛet lgaz ad seḥmun imi d asafar iseqdacen s waṭas deg ussan n tegrest , Rnu ɣer yiɣublan nsen ssuturen s trisiti n yiberdan acku tamnadt izagnun tettwasen s weɛzal d ṭṭlam ɣef waya iɣellid lxuf ɣef yimezdaɣ ladɣa di cetwa , d annect-agi n yiɣublan i yerran tudert n twaculin izagnun ttidirent di lḥif d lmeḥna , ɣef waya ssuturent seg yimḍebren ad d-yiḥnin wul nsen iwakken ad d-rren tamuɣli nsen ɣer temnadt-a s tifrat iɣublan s lɛejlan xersum ad d-yecraq yitij ɣef yimezdaɣ ad as-ḥisen s telwit d tudert taẓidant .<span style="white-space: pre;"> </span> <span style="white-space: pre;"> </span>

<p style="text-align: right;"><span style="white-space: pre;"></span> A.M 

  
 Aḍris amezwaru i yellan deg udlis n tmaziɣt n uswir wis sin n uɣerbaz alemmas (tasuta tis snat), i yura umaswaḍ Ali Lounis s yisem ‘’Tala n Tgan’’, yettwakkes-d seg yisebtar n Uɣmis n Yimaziɣen i yettin, yal letnayen, deg La Dépêche de Kabylie.

 Aṭas i yuzel wawal ɣef udlisfus n tmaziɣt deg tazwara-nni n unekcum ɣer uɣerbaz imi ulac-t, mazal ur d-yewjid ara. Xas ulamma nnan-d yimḍebbren qrib, ussan-nni, qrib ad d-yeffeɣ, acu kan tuget n yiselmaden kukran ayen-nniḍen : ugaden ad as-teḍru am udlisfus-nni n yilindi n uswir amezwaru n uɣerbaz alemmas ur d-neffiɣ ara ar tura. Acu kan, aseggas-a, xas yella-d leɛḍil n yidlisen n tmaziɣt am nutni am wid n tangiwin-nniḍen, maca ha-ten-in akka tura deg yiɣerbazen. Ɣef wakken i d-ttmeslayen yimeskar n yidlisen-agi, nnan-d d akken ayen yellan akk daxel-nsen icudd srid ɣer wahil i d-thegga tneɣlaft n ttrebga i lmend n wahil n tsuta tis snat anda ara yili uselmed s yisenfaren i wakken ad reṣsin tizemmar mačči dayen-nniḍen am tarrayin n zik-nni. Ula ɣef yiḍrisen n tɣuri, tefka tneɣlaft n ttrebga iwellihen i wakken ad ilin d iḍrisen n yimyura Izzayriyen s umata. Ɣef wakka, dɣa, ara naf tuget n yiḍrisen n tɣuri i d-yeddan deg udlisfus n uswir wis sin n uɣerbaz alemmas, tuget deg-sen n yimyura n tmurt, yecban Mulud Mɛemmri, Bulifa, Ɛmer Mezdad, Faḍma At Mansur, Ɛmer Ulamara, Racid Ulebsir, Xalifa Mɛemmeri. Am wakken llant diɣ tezlatin n yicennayen-a : Idir, Newwara, Zedek, Taleb Rabah, Meksa d wiyaḍ. Am wakken i d-yettwaddem umagrad ‘’Tala n Tgana’’ i yura umaswaḍ n tmaziɣt Ali Lounis deg Yisebtar n Uɣmis n Yimaziɣen, i yettilin yal letnayen deg uɣmis La Dépêche de Kabylie. Ad nesmekti d akken aṭas n tezrawin d unadi i yettwaxedmen ɣef yisebtar-agi n Uɣmis sɣur inelmaden n tesdawiyin n Bgayet, Tubiret akked Tizi Uzzu. Aṭas n wawal, diɣ, i d-yellan ɣef yidlisen-agi n tmaziɣt imi llan wid iwalan d akken aṭas n wawalen atraren i yettilin deg yiḍrisen. Aya, ɣef wakkken i d-qqaren, yettli-d d ugur i usegzi n uḍris. Si tama-nniḍen, sḥasfen yiselmaden akken ma llan ɣef tira n yiḍrisen s tlata n yisekkilen (talaṭinit, taɛrabt d tfinaɣ). Llan, diɣ, kra i yettwalin d akken adlisfus-agi amaynut ur yeddi ara akked wahil n tsuta tis snat, neɣ, ɛad, ur iwulem ara maḍi. Ɣef waya, yettili-d wawal deg yal asarag neɣ tannant ara d-ijemɛen iselmaden akked yimaswaḍen-nsen, ayen ara yefken, ahat, afud i usnerni n tarrayin d wahilen n uselmed. Qqaren « I iferun awal d awal », ma yella dɣa ɣef tifrat i ttnadin mačči ɣef « Kkset-t ad nɛiwed wayeḍ », akken i as-yenna umedyaz deg wawal-is. 

  Hocine Moula 

  
 Iweǧǧiben, d ansay aqdim ɣer leqbayel. D ass amenzu n tyerza ɣer yifellaḥen , ttmagaren-t medden s lfuttuḥ n lxir, ssaramen ad yelhu useggas n tyerza am wakken sfiliten ad yili lxir d ṣṣaba deg yigran.

 Gar wayen xeddmen lejdud, suffuɣen izgaren, ad tezwir tyuga n uxxam At lxir n taddart, ad teddu tmeṭṭut tameqqrant n uxxam, ad tawi aɣerbal deg-s remman, ibawen, tajilban, irden, tazart d lmesbaḥ. Ad dehnen tagersa, ma d arrac, ad ṭṭfen deg ufus n tsilet s umata. Akka i d-yettili uɛeǧǧeb di tmurt n leqbayel. Imezdaɣ n taddart n Teslent di tamnaḍt n Ṣsumam, di tɣiwant n Yiɣram, llan gar wigad uɣur i d-yeqqimen wansay-agi, mazal ṭṭfen deg-s. Ass-nni n lǧemɛa 27 di tuber i weǧben, muggren ass amenzu n tfellaḥt. Amek i d-yella uweǧǧeb di taddart n Teslent? Ddurt uqbel aweǧǧeb, deg unejmuɛ n taddart, ad msefhamen wat taddart i wakken ad d-ssufɣen tirbuyin n seksu ubisar ɣer umraḥ n taddart iwumi qqaren « Sidi Abd jlil d uɛetman». Ass n yimensi n yiweǧǧiben, yal axxam ad d-iniwel seksu n temẓin neɣ n yirden, ma ulac d smid , abiṣar, ad yili d asafar agejdan. «Nebɣa ur yettmegrad ara nwal gar uxxam d wayeḍ, acku iswi–nneɣ d ajgugel deg wansayen n lejdud, mačči d timsizzelt gar yixxamen anwa ara ad d-iniwlen a xir n wayeḍ», i d- yenna Mass Ali Abassen, d amezdaɣ n taddart. Imi d-yewweḍ lawan-nni n usečči, mlalen-d wat taddart? win-d tirbuyin n ubiṣar, llan wid i d-yusan ula si berra n taddart, ttidiren di temdinin, gar-asen, ad naf Mass Buyusef i d-yusan seg Uqbu nnig n 70 n yiseggasen-aya i yezdeɣ di temdint, maca yal mi ara ad d-tili tegnit am tagi, yettas-d igellu-d s tarbuyt-iw, imi i t-nesteqsa yenna-k : « D tignatin am tigi, tettuɣ abɛad ɣef taddart, d akal d wansayen n lejdud i yi-d-yessawalen yal tikelt, rnu ttawiɣ-d arraw-iw i wakken ad myussanen d wat taddart, aẓar yettabaɛ tara…». Imensi ass n yiweǧǧiben yessemlal-d arrac, tiqcicin, imɣaren ilmeẓyen di Teslent. : «Nessaram d ass ara yesduklen cmel, wa ad teqqiment laɛwayed i tsutwin i d-iteddun, acku d nutni ara ad tent–ikemmlen» i d-yenna Mass Iskounen s yisem-is d aselway n tidukla tafrara. 

  B. Benhamouche 

  
 Ḥmed n At Lḥaǧ si taddart n At Lḥaǧ deg At Dwala. D afellaḥ, ixeddem tamurt, ittidir kan s lɣellat i d-ittak wakal-is.

 Yiwen wass di ḥartadem, ikker ttnasfa n yiḍ, ieebba-as i zayla snat n tcekkarin n neɛma, iruḥ, yewwi abrid n wasif ɣer Taxuxt, ɣer tessirt ad d-iẓeḍ. Imiren, ittili lɣaci aṭas. Yewweḍ d amezwaru, kksen-as wiyiḍ nuba, nnan-as ur tẓaḍeḍ ara dagi. Iḥellel-iten, xersum ad as-fken nuba, ugin. Akken yuyes, idewwer-d zayla-s, yerra-d s axxam. Yelḥa-d asurif, izzi ɣer deffir ibda la isgermud. Qqaren-d, akken iḍal i tizi, tissirt teḥbes, iɣuraf-is ugin ad dewren. ḍefren-t lɣaci-nni, ssuturen deg-s leɛfu, netta ileḥḥu s axxam, yugi ad ibren ɣur-sen.

 Seg wass-nni, tissirt-nni ur teẓḍi. Saɛid Muḥed Weɛli si taddart n Tewrirt Musa yewwi asefru:

  ‘’Ad nendah s Sidi Ḥmed yeqreb 

  Ɣef yizem i yerkeb 

  D uccen yettɛasa lmal-is 

  Netta d lewḥuc i yleɛɛeb 

  Ulac lekdeb 

  Ttɣiman daxel urebbi-s 

  Qḍu-aɣ-d taɣawsa neḍleb 

  Lǧennet ay nerɣeb 

  Ad nečč di neɛma-s 

  D netta i yewwin iẓiḍ 

  Ur yugad 

  Ikker, qbel ad yali wass 

  Ɣer tessirt ḥedd ur yewwiḍ 

  Netta iruḥ deg yiḍ 

  Tezwar akk medden neɛma-s 

  Ẓḍan-d di nuba-s wiyiḍ 

  Yuɣal-as d lɣiḍ 

  Ur yeɛlim ḥed s lḥala-s 

   Nnan-as rfed ad tɛebbiḍ 

  Xas ruḥ ad tnadiḍ 

  Tisyar wejdet aṭas 

  Ikker-d ssyin ur yeɣliḍ 

  Mi iɛedda s aḥwiḍ 

  Ittlaei lqudra, tsell-as 

  Ṭṭes a yelli ahat teɛyiḍ 

  Aṭas i teẓḍiḍ 

  Nɛas deg-s yerẓa-s 

  Aɣref ḥader ad tezziḍ 

  Lqewt ur t-terniḍ 

  Isxeḍ, inṭeḍ deg gma-s 

  ḍefren-t-id s kra n teɣri 

  A gma ma ur aɣ-teɛfiḍ 

  Di ssuṛa-s ibeddel lweswas 

  Ufiɣ-k ziɣen texliḍ 

  Ur iyi-d-tenniḍ 

  Aɛemmaṛ yeffeɣ, dayen xlaṣ. 

<p style="text-align: right;"> Ramdane Lasheb 

  
 Tiddukkla tussnant “EDCO Sante” n tesdawit Lmulud At Mɛemmer n lwilaya n Tizi Uzzu, tessuddes-d ass-nni letnayen 08 deg maggu alamma d ass-nni n lrebɛa 10 maggu 2017, yiwet n rreḥba n udlis meqqren. Tella-d deg tesdawit yettwassnen s yisem n “Hasnaoua 1”, d rreḥba anida i ttekkint ugar n 10 n yixxamen n tezrigin n lwilaya n Tizi Uzzu d lwilayt-nniḍen n tmurt, yecban: Rica Elsam, Tafat, El Amel, Frantz Fanon, Kerdja, Numidie, Houroufi Al Moufadala…D tagnit i wakken ad sqerben yiɛeggalen n tiddukkla-agi d tezrigin idlisen i yisdawanen n tesdawit n Tizi Uzzu. Tagi d tazrigt tis smmuset ara tt-xedmen rreḥba-agi n yidlisen daxel n tesdawit. Am wakken diɣen i d-llant temsikniyin-nniḍen ama d tid n lecɣal n ufus neɣ tid tisellak timezwura “secourisme”. Ad d-nesmekti belli, tiddukkla-agi tussnant, xelqent-tt-id tesdawanin n tesdawit n Tizi Uzzu deg useggas n 2007, tqeddec s umata deg wayen yeɛnan tazmart n tmeṭṭut.

  Amazigh Ghani 

  
 Ula d Massa Malika Maɛtub, si ljiha-is, terra-d ɣef kra n yisteqsiyen.

  Aɣmis n yimaziɣen : Amek i t-tḥulfaḍ ass-a imi i d-nejmaɛen yilmeẓyen-a akken ad d-smektin Lwennas xas ulama mačči d win ara yettwattun ?  

  Malika Matoub :  D ayen yessefraḥen , leqic-agi i d-tettheggi tdukla Amgud si 10 n yiseggasen aya , d akemmel n wayen yexdem Lwennas. Nekni nettak-asen afud i leqdicat yecban wigi .

  Tmaziɣt d amennuɣ ɣef wacu yemmut Lwennas, ass-a, tuɣal d tunṣibt. D acu i d-tamuɣli-im ?  

 Ma yella nenna-d ur telḥi ara, d lekdeb , meɛna aṭas i ixussen. Tamaziɣt ilaq ad tili deg yiɣerbazen. ass-a, ilaq ad nerr tajmilt tameqrant i yiselmaden n tmaziɣt n yigezduyen i yellan ama di Bgayet , Tizi Uzzu neɣ Tubiret, imi ttmagaren-d aṭas n yiɛewwiqen deg uxeddim-nsen .

  D acu ara asent-tiniḍ i yiɛeggalen n tdukla ?  

 Ilaq ad kemmlem deg ubrid-a , tiddukkla-a Amgud, txeddem imi yal aseggas, yettili-d leqdic-a. Nekni aqlaɣ ɣer yidisan-nsen. Ssarameɣ mazal amecwar n uxeddim akked tdukla-agi.

  Deg yiwen wawal kan : Ma yella nniɣ-am-d tamurt n Lezzayer ?  

 Tamaziɣt

  Deg yiwen wawal kan : Ma yella nniɣ-am-d tamurt n Lezzayer ?  

 Tamaziɣt

  Taqbayli ?  

 Yemma

  I Lwennas ?  

 D tayri.

  Testeqsa-tt Souhila Yamani 

  
 Teggar-d tiɣri Tidukkla Tadelsant Smaɛil Azikiw i yiḥeddaden n wawal ma bɣan ad kkin deg tfaska n tmedyazt tamaziɣt Smaɛil Azikiw deg teẓrigt-is tis kraḍ, ara yilin seg 4 ar 6 deg ɣuct i d-iteddun, deg taddart Tawrirt n War, taɣiwant n At Ziki. Wid iwalan seg yimedyazen teɛna-ten temlilit, ilaq kan ad aznen kraḍ seg yisefra-nsen, akken yebɣu yili usentel, ɣer tansa-a taliktrunant: <a class="__cf_email__" data-cfemail="87f4eae6eeebe6fdeeeceef0c7e0eae6eeeba9e4e8" href="/cdn-cgi/l/email-protection">[email protected]</a>¬m. Akud n uceyyaɛ yebda yakan seg 5 deg yunyu alamma d 10 deg yulyu 2016. Ma d isuḍaf n uttekki, ad nebder gar kra amdur (leɛmer) n yimekki i yewwi-d ad yesɛu nnig n 18 n yiseggasen, akked yisefra ɣef i d-ssutren yimheggiyen ad ttwarun s tmaziɣt tamirant s wallal n uselkim. «Aql-aɣ s yisem-nneɣ d iɛeggalen n tidukkla nettheyyi-d ayen akk ilaqen iwakken ad tɛeddi teẓrigt-agi akken iwata lḥal, di sser d liser. Nessaram d ayen ara yilin akk di lebɣi n wid akked tid ara d-yerzun. Akken diɣen nessarem akka si teẓrigt ɣer tayeḍ ad yettili umaynut ara yesnernayen tamedyezt tamaziɣt». Akka i d aɣ-d-yenna uselway n tidukkla tadelsant Smaɛil Azikiw, Mass Djilali Hadouche. Send ad d-yernu : «seg tama-nneɣ, ad d-nefk mebla ceḥḥa akud d ljehd-nneɣ, ama d iɛeggalen n tidukkla Smaɛil Azikiw neɣ d imezdaɣ n taddart Tawrirt n War, akken acemma ur yettxassa imedyazen d yimeɣnasen-nneɣ. Ar taggara ad d-iniɣ ansuf akk s tid d wid ara d-yerzun ɣer tfaska-a !». Ttiɛad yettunefk ihi i kra n win yettafen iman-is deg temliliyin i yecban ti, ideg ala din i yettaf umdan tilelli-s n wawal sdat uzayez.

<p style="text-align: right;"> Mhenni Khalifi 

  
 Segmi i yennerna useqdec n tilifun n ufus deg Lezzayer deg tazwara n tmida tis 21 ladɣa, i d-isersen tatiknulujit-a i walmend, ttemɛanaden kraḍ n yimahalen (opérateurs) n tilifun aziraz (mobile) s tɛessast n wa ɣef wa am umcic ɣef uɣerda. Anwa i d-igan askan (offre) amaynut, anwa i d-igan asmal (promotion) igerrzen, d acu d iqeddicen i d-yettak yal yiwen, acḥal i d-iḥesseb ssuma-nsen…atg. Lḥasul, tal takebbanit d tamzenzut, tebɣa ad tesserḍu imsaɣen-is, ad ternu ad tejbed wiyaḍ. Ahat tasertit-a yebda-tt umahal n Ǧizi ɣas ma ar tura d netta i d wis-sin i yesɛan ugar n yimsaɣen (clients) deg tmurt n Lezzayer deffir n Mubilis s 11,66 n yimelyan d amsaɣ. Ahat imi yessaweḍ aẓeṭṭa-s (réseau) ɣer waṭas n twilayin n tmurt send imahalen nniḍen. Rnu-as akk ayen i d-yefka d iskanen i yeffɣen xilla ɣef yimsaɣen-is ladɣa send ad yekcem 2010. Imi, ɣef tnaga n waṭas, aḥerrek n Ǧizi ed ujbad n uwellih n ukelyan-is yenqes seg 2010 ɣer da, ma neẓra dakken aṭas i yella yessuter-d i yikelyan-is deg tallit-nni, tura yekkes-it. Ɣas ma yuɣal-d ussan-a s yiwet n tecriḥt (puce) mu isemma Go. Amahal n Neǧma seg tama-s, segmi yuɣal d Uridu yessexreb cwiṭ leḥsabat n yimsaɣen-is, mi ugaden ladɣa ad tettwibdel tsertit n uselḥu gar Neǧma n zik ed Uridu n tura. Amahal-a dɣa, yessaweḍ taggara-ya ad yerbeḥ aṭas n yemsaɣen deg umuɣ-is akken i d-iwekked netta s timmad-is. Ma nesteqsa ɣef tmentilt (sebba), ad naf yezmer ad yili d ismalen n ubunis (promos bonus) i d-yettak deg tkarḍiwin n uɛemmer (carte de recharge) seg wacḥal-aya tura. Rnu-as daɣen mi yessewsaɛ isummar-is deg ulzuz (marché) almi yeǧǧa amsaɣ deg tegnit tgerrez skud yezmer ad yefren ayen i t-iwulmen: am Uridu 2000, la star, ḥala, la one…atg. Yuɣ lḥal, taggara kan, yessegraw-d Uridu aṭas n yedrimen s uskan n Galaksi+tacriḥt deg-s 4000 n yidinaren. Aṭas dɣa n yilemẓiyen ay ineggzen ɣef tegnit-a sfayden-d seg-s. Maca Uridu, ɣas ma yuẓa taggara-ya ɣer sdat, aql-it s 10,05 n yimelyan n yimsaɣen kan. Amahal n Mubilis, s wazal n 17,84 n yimelyan d akelyan almi d 2014, ad yeqqim deg tqacuct seg tama n umḍan n yimsaɣen. Aya, acku yesɛa daɣen ddeqs n yimsaɣen imekdiyen (clients fidèles), ladɣa s tecriḥt-nni tuzzigt n yisdawanen (universitaires), neɣ d askan n tiɣri n baṭel seg yizireg (la ligne) ɣer tayeḍ. War ma nettu dakken, deg waṭas n tamiwin, Mubilis d asellak n yimezdaɣ i yettwaɛezlen imi ala netta i asen-yesbaddaden aẓeṭṭa deg waṭas n tegnatin s yiswi n unekcum ɣer tatrara. 

 Alḥaq n 3G++ yesseqlaɛ amɛaned

 Ɣas ma inuḥ seg wacḥal d aseggas tura akken i t-id-nenna, maca amḥizwer ɣer wulawen n yiɣermanen (citoyens), izad segmi i d-telfa tetiknulujit n rrizu aɛlayan n tilifun 3G++, anida yal amahal yettqazam akud bac ad yessiweḍ d amezwaru aẓeṭṭa-ya atrar ɣer waɣiren n tmurt. Yuɣ lḥal, d ayen ay d-ssuturen yizzayriyen merra skud ɛyan seg tuqqna n internet i ur yezmir ad iqil wallaɣ. Deg waya, ma yella Uridu akked Mubilis ssawḍen ḥuzan ḥawla n twilayin deg ddeqs n wakud s 25 n twilayin i d-yeṭṭef umezwaru, akked 19 wis-sin, Ǧizi mazal iḍul cwiṭ skud yella d aneggaru i d-yesneɣmsen s uqlaɛ n tetiknulujit-a ɣur-s, dɣa yesduri ar tura 14 n waɣiren kan. Akken bɣun muggen yiqeddicen, amsaɣ ad yeqqim d agellid, ad yefren ayen mu yesra ed wayen ara as-yessifsusen tudert.                

<p style="text-align: right;"> Mhenni Xalifi 

  
 Iselmaden n tesnawit n tɣiwant n Buǧima, i d-yezgan ɣef teɣzi n 25 kilumitr deg usamar n Tizi Wezzu, rfan zdat n teswiɛt ɣer teweḍ tesenawit-a. D yiwen usafsar i ceyɛen ɣer tnemhalt n leqraya d tiduklla n yimawlan inelmaden, jebden-d lwelaha ɣer yir taswiɛt deg tettidir tesnawit-a seg tlata n yisegassen aya. Aya imi tengarut-a i-d yellan s “préfabriqué” deg iseggasen n 1990 ; d tin  i yettwaɣen mačči d kra s ideflawen n fubar 2012. Seg wassen tanemhat n leqraya testaxer 10 n trebuyaɛ (les classes) n inelmaden ɣer uɣerbaz alemas Caɛllal. Segmi i yuɣalen inelmaden ɣer leqraya aseggas-a, yella-d westixar n 10 n trebuyaɛ nǧḍen  ɣer uɣerbaz alemmas n Iɛfajen, aya deg lawan anida tasnawit ur d-yeqim deg-s ala anemhal d ixedamen. Taswiɛt d tin i d-yesglan s lmaderra meqren i yiselmaden yettawin ttaran gar  sin iɣerbazen ( Cɛllal d Iɛfajen) i ibaɛden s  sin ikilumitren. Si tama niḍen, inelmaden d wid i ijebden lwelha ɣef akken asxleḍ i d-yettilin gar n inelmaden n uɣerbaz alemmas d wid n tesenawit yemxalafen s waṭas deg laɛmar, igellu-d s lemḍerra meqren fell-assen.

 S wakka, zdat n teswiɛt-a islmaden n tesnawit sawellen ɣer usdukkel n inelmaden n uɣerbaz almmas Caɛllal d wid n Iɛfajen ɣer yiwen uɣerbaz, win Iɛfajen, deg lawan deg ara llin aɣerbaz alemmas Caɛllal i yenelmaden n tesnawit. D tagi i d tifrat d-ufan iselmaden iteswit-a seg laɛdil deg ara d-yili lebni n tesnawit tamaynut. Si tama niḍen iselmaden jebden-d lwlha ɣef akken ur telli lemcawraa gar-asen imi zgan ferqen gar n sin iɣerbazen ilmmusa. Aya imi iselmaden ttaffen-d iman-nsen ttazalen gar sin iɣerbaz maca mačči deg yiwet n tesbaḥtit ! Ad nar tamawt belli ala tizeɣwa n temhala n leqraya deg tesnawit n Bujimaɛ d temskardit i d-yeqimen, imi times tuɣ tlata n wussan meqbal ubeddu n leqraya deg ucečču n tesenawit.

<p style="text-align: right;"> Dalila I 

  
 S uḥḍar n yimeqqranen n taddart, n yimḍebbren n tdayra d tɣiwant n Yiderginen, deg usamar n Bgayet, tella-d, acer-a iɛeddan, teldayt n tqenṭert n Teɣza i tebna Tdukkla tadigant « Oxy-jeunes » lwaḥi d waṭas n yiwaziwen n temnaḍt deg taddart n Ayt Felkay. Deg temlilit, yewwi-d tazwara awal uselway n tdukkla-a mass Xaled Fuḍil ɣef wuguren i d-muggren send ad d-siwḍen asenfar ɣer wanda yewweḍ, am wakken yebder-d kra n tlufa i yerzan aselhu n uḥric n tmerrit deg temnaḍt. Dɣa llan ɛeddan yimeḥḍar ulin ɣef tqenṭert-nni tamaynut, ad ḍillen ɣef wamek muggen lecɣal, d tmuɣli i d-tettak ẓelmeḍ yeffus deg tlemmast n tzegzewt. Tiqenṭert-a, txeddem deg teɣzi azal n 21 tmitratin, deg tewseɛ tamitra d settin n yisuntimen, ma deg teɛlayt seg tmurt ɣur-s 2 n tmitratin. Deg sin n wayyuren d 19 n twiziyin, sawḍen yiwaziwen ad tt-bnun s ssiman ijehden ladɣa d wuzzal. Imi ɣer taggara, tekker-d s lqidar n 95 n yimelyan santim, ɣef wawal n yiɛeggalen n tdukkla « Oxy-jeunes ». S usemmed n ccɣel-a, ad yuɣal yeshel i yimezdaɣ n taddart-a n At Felkay ad calin deg teẓgi-nsen s laman, neɣ ad lfun iḥerqan s teɣseb. Ula d imerrayen i iḥemmlen agama, ad d-afen tagnit yelhan i uḥewwes deg umkan-a igerrzen war leɛtab. D yiwen dɣa gar yiswan n wid yessulin aqeddic-a, mi d-nnan belli bɣan ad as-gen ugar azal i tmerrit deg temnaḍt-nni i yettwassnen s ccbaḥa-s. Tis snat, deg-s daɣen ad allen neɣ ad fken afud i yikerrazen-nsen i ixeddmen akal deg yidurar, maca yewɛer-asen amek d wansi ara kken i tferkiwin-nsen. Ugar n usnemmer n wid akk yekkin deg usenfar-a, tettak-d ttiɛad tdukkla « Oxy-jeunes » i tigawin-nniḍen yecban ta. 

  M. K. 

  
 Tuddar n tmurt n leqbayel ččurent d amezruy « yettuneṭlen »! Yal taddart, yal lɛerc yesɛa amezruy ur n ttwassen ar ass-a ! Yuɣ lḥal, imezwura nneɣ ur ɣrin ara, ur ttarun ara, ayagi yeǧǧa amezruy n tuddar ur yettwassen ara. Ɣas akken ɛerḍen aṭaṣ n yimarayen ad arun, maca ur d-ḥudden ara akk tilas. Aṭaṣ n wudmawen n umezruy ur ttwassenen ara ar ass-a. Imi zik nni, s wawal, neɣ s yiles kan i ttaǧan lejdud ayen yeḍran deg yizri, ayagi yegla-d s « lxurafat », lakked d tikerkas. Maca, tella tidett deg wayen i d ḥkan. Akka ihi, nessaqsa kra n yimɣaren n At Manṣur ɣef amezruy n lɛarc nsen. Snen laṣel n twaculin n tama-agi, lakked d kra n wayen yeḍran zik nni. D acu kan, ḥkan-aɣ-d yiwet n teqṣiṭ ɣef yizem aneggaru yedren deg wakal n lɛarc n’At Manṣur. Ɣef akken i snen, izem aneggaru yedren deg tama-agi yettwaṭef deg seggas n 1890. Ḥkan-d belli « d yiwen n umezdaɣ, isem-is Ḥamadac Muḥand Ameẓyan, yuli deg tagrest n useggas n 1890 ar wedrar n Zeggan yessan d-adfel. Yufa-d yiwen yizem amecṭuḥ. Amek ar as yexdem? yessaxdem allaɣ-is akk d tezmart-is akken ad yeṭṭef izem-agi amecṭuḥ. Dayen yessiweḍ ad yexdem, yuɣ lḥal ilemẓi-agi yeqwa dayen kan. As mi it yeṭṭef yewwit ar taddart, anda nɛaǧaben medden ɣef ayagi. Izem-agi, aneggaru n lɛarc n’At Manṣur yefka-t d lahdiya ilemẓi-agi i lḥakem n Fransa zik nni. Wagi yefka-t i tamazirt n yiɣersiwen (Jardin zoologique d’Alger de l’époque) ». Wagi d yiwen umedya kan ɣef umezruy n laɛrac lakked ttuddar n tmurt n leqbayel yettwattu-n. Aṭaṣ n tɣawsiwin mazal ur d ffiɣen-t ara ar wananr akken aten issinen medden. Yal taddart tesɛa maezruy-is meqren. D-acu kan ilaq-aɣ an ɣiz deg tamektayt n lɛama (mémoire collective), akken ad neǧbed ayen yettwafren fella-neɣ !

<p style="text-align: right;"> Syphax.Y 

  
 Ddurt yezrin yella-d Tari Azizi, yiwen seg izumal-nni i ibeggsen i wesnulfu n Tefsut i Yimaziɣen, d inebgi n n yinelmaden n tesdawit Akli Mohand Oulhadj n Tubiret . Uqbel, ad d-yesmekti taluf  i d-nejren abrid i 20Yebrir, yerra uneɣmas tajmilt i yimeddukal-is yeddren tallit-nni .  yenna-d daɣen deg wawal-is : « ur s-qqaret ara ḥala 24 d ameḥbus i yellan : aṭas n yinelmaden d ixeddamen i i kecmen lḥebs » . Lmaɛna n wawal : tafsut n yimaziɣen tga-yas irebbi tmurt n leqbayel s lekmal-is, ɣas ulamma deg tesdawit i d-nefufed . Ayen akk d-yenna d wayen d-yesmekta Aziz Tari  tḍebeɛ-it rruḥ n tellil d tugdut (esprit de liberté et de démocratie). Dɣa d rruḥ-nni i wumi yefka azal u yebɣa ad t-egzun inelmaden n tesdawit i d as-d-ittḥessien . Akken yekfa ameslay—s, tezzi-d nnuba  i wesqerdec. Ɣef aṭas n tlufa i ɣef steqsan yelmeẓyen d telmeẓyin n tesdawit . Tikti d usteqsi d-yufraren yeɛna azekka asertan n tmurt n leqbayel                                 <span style="white-space: pre;"> </span>            

<p style="text-align: right;">  A.I  

  « Ass n 11 deg yibrir d ass amaḍal n tqenduṛt n leqbayel ? »                 

 Awah! Wid yesfili-n akken idles aqbayli ad « yengeṛ » seg sya ɣeṛ kṛa 50 n yiseggasen, ɛni xedmen abaṛgu (cauchemar) neɣ ḥiwlen aṭaṣ n yifelfel aqeṛḥan ? Aḥlil ! Acu-t? Aḥeq n yillu, ad yengeṛ ngeṛ, aqbayli ad yeqqim deffiṛ-s ! Iseggasen-agi inegguṛa ngaṛ tamawt ɣeṛ t’metti n leqbayel, nufa belli yella akken yiwen n lebɣi akken ad d-t-uɣalen-t laɛwayed n zik iṛuḥen, iɣaben ɣef « yiẓṛi »! Ama d-amenzu n Yennayeṛ, neɣ d-amenzu n Tafsut, neɣ d laɛwayed n t’maɣṛiwin n zik, d timecṛaḍ, tiwizi, atg…leqbayel bɣan am akken ad yuɣal zik nni. Aṭaṣ n yimdanen is yeqqaṛen :' » Ih,zik nni! »…Yewwiten ubaḥṛi n yizṛi (la nostalgie). Ay at laɛṛaḍ, seg wass-nni id yennulfa Facebook-agi am akken d ttawla tewwi leqbayel meṛṛa. Ulac win uṛ nexdim aṛa teswiṛa n yixxamen n zik nni, neɣ n leqbayel n zik akk d tuččiyin neɣ iselsa iqbuṛen. Nefhem belli tella yiwwet n t’muɣli ɣeṛ usaḥbibeṛ n yidles aqbayli. Ihi, ussan-a, aṭaṣ id yegṛen tiɣṛi deg Facebook, yagi tilawin tiqbayliyin, akken ass n 11 Ibṛiṛ ad yuɣal d-ass amaḍal n t’qenduṛt n leqbayel.(Journée mondiale de la robe Kabyle). Aṭaṣ n tmaɣnasin lakked d yimaɣnasen n yidles aqbayli, neɣ Amaziɣ, gṛen-d tiɣṛi nsen deg Facebook akken ass-agi n 11 deg wagguṛ n yibṛiṛ 2015 ad d-tefɣen-t timaziɣin, anda ma llan-t deg maḍal, s t’qenduṛt n leqbayel yesɛan izaṛigen n myal initen. Ayagi akken ad wekden-t belli aẓaṛ nsen-t d-amaziɣ, yeṛna akken att-uɣal taqenduṛt-agi yesɛan azal muqṛen, d ttaqenduṛt tamaḍalt, akken llan « les Jeans » akk d yiselsa nniḍen yettlusu umaḍal s-umata. Ma yella dagi deg t’muṛt n leqbayel, tilawin tt-heggin-t ayagi akken ad lsen-t akkit taqenduṛt-agi ɛzizen fella-sen-t fella-neɣ. Wissen kan ma yella attenǧaḥ tiɣṛi-agi ? Nessaṛam…D-acu kan, tilawin-agi timaziɣin waqil gṛen-t aɣ d cwiṭ n tismin, nukni s yiṛgazen. Iwacu, uṛ ttemsefhamen aṛa iṛgazen imaziɣen ad lsen kṛa n wass, abeṛnus amellal ɣas ma yella akken yebda iḥemmu lḥal ! Ddin uqabac, i tuṛa nukni s yiṛgazen uṛ nezmiṛ aṛa an axdem aya?<span style="white-space: pre;"> </span>      <span style="white-space: pre;"> </span>                

<p style="text-align: right;">  Syphax Y 

  
 Ass-nni n lexmis yezrin, ruḥen yinelmaden n uswir wis krad n uɣerbaz alemmas Qadum Malek i d-yezgan di tlemmast n Uqbu ɣer lakul ideg qqaren yinelmaden yeḥwajen lemɛawna «Aɣerbaz n yimeɛḍar n Uqbu», wwin yid-sen arrazen i warrac yeqqaren dinna. Nnecraḥen, ḍsan yid-sen, walan-d irmad ixedmen warrac-nni , mmeslayen d yiselmaden-nsen , kecmen ɣer tẓeɣwa ideg qqaren. Fkan-asen-d yiselmaden n uɣerbaz–nni agzul ɣef yihalen n yal aswir. ‘’Iswi- nneɣ deg tirza-agi, d aleqqem n yinelmaden ɣef kra n tanumiyin yelhan , i wakken ad uɣalen ad tḥulfun s yiɣeblan d lixsas ttidiren warrac-nni-nniḍen, i wakken daɣen ur tettwaɛzal ara tceriḥed n yigerdan-a di tmetti. Ad asen-yuɣal wazal am nutni am yigerdan-nniḍen, ad ttuqadaren’’, i d-tenna Massa Bedjou, d taselmadt n umezruy deg uɣerbaz . Ma nuɣal akka ɣer umezruy n uɣerbaz–agi, ad naf yakan iselmaden n tmaziɣt, rẓan asalu deg uselmed s tarrayin timaynutin «Pédagogie de projet», imi ttwaxedmen yakan yisenfaren di tutlayt n tmaziɣt anda inelmaden sbedden isenfaren berra i uɣerbaz deg yiseggasen yezrin . Tikelt-a, tezzi nnuba ɣer tutlayin-nniḍen. Iselmaden n umezruy, ddan deg ubrid-nni ,bdan qeddcen s tarrayin timaynutin. Fkan tagnit i unelmad i wakken ad yesbded isenfaren-is netta s timad-is, mačči alamma yefren-as-d uselmad asenfar ara yexdem. Tikti n usenfar-agi, teffeɣ-d deg tneɣrit, d tikti n yinelmaden, d nutni i yextaren asenfar s lebɣi-nsen , imi nutni yakan sɛan iswi ad sbedden tadukli iwumi semman ‘’Asirem d lemɛawna’’, ula deg wahil aɣurbiz yedda-d yiwen n uḥric i d-yettmeslayen ɣef wazal n tdukliwin di ttrebga n tmetti,syin-a dɣa i d-jebden lexfed n tikti almi sawḍena, sbedden asenfar-nsen . ‘’Di tizra n wass-a, nufa zik aṭas i yefren n lxir deg wulawen n yinelmaden, ad ten–snemreɣ s waṭas ɣef leqdic-agi-nsen, ad snemreɣ imdebbren d yiselmaden n uɣerbaz n yimeɛdar n Uqbu i aɣ-d-yeldin tiwwura i yinelmaden-nneɣ’’, i d-yenna unemhal n uɣerbaz Mass Ifis abdelkade. Afud igerrzen i yinelmaden n uɣerbaz Qadum Malek n Uqbu.

<p style="text-align: right;"> Brahim Benhamouche 

 
  
 Yekker-d ussan-a warbaɛ n yimedyazen ad ḥudden ɣef tmedyezt, ad suturen azref-nsen am yinaẓuren merra. Ilmend n waya nefren ad nesteqsi yiwen seg-sen, mass Ḥusin Luni, i aɣ-d-yesfehmen acu yellan!

  Aɣmis n Yimaziɣen : Anda yewweḍ Ugraw n Yimedyazen i d-tesnulfam?  

  Ḥusin Luni :  Di tazwara tasduklit-a ur telli ara d agraw, imi d tarbeɛt kan i wumi nsemma Tasduklit n Yimedyazen yettemyebdaden. Ayen yebɣan ad d-yini neddukel i umyebdad di tlufa i aɣ-icerken neɣ i aɣ-yerḥan. Ma d anda tuweḍ, ad ak-iniɣ aql-aɣ netteddu akken yebɣu yili.

  D acu i ken-yeǧǧan ad tt-id-tesnulfum, ed wacu tessuturem yes-s ?  

 Ayen i aɣ-yeǧǧan nefra-tt ad d-neg tasduklit d taqsiḍt, xas ulama tisebbiwin si zik llant, dacu tella-d tin i d-yesfaḍen lkas : Teḍra-d di Mɛatqa, deg yebrir 2015, mi aɣ-teɛreḍ Tidukla Tadelsant Tigejdit n At Zɛim ɣer usfuggel n 20 yebrir. Di yiwet n tmeɣra uɣer i d-ttwaɛerḍen, ugar n yimedyazen, icennayen, ikumidyanen ; dinna nwala azal n tidet n umedyaz d tmedyezt s wallen n yimdanen n menwala deg tmetti, s wallen daɣen n wid iqeddcen deg umussu adelsan. Amek ? Icennayen, imẓawanen d yikumidyanen, gan-asen yimheggiyen amkan yettwaxeṣṣ i yinaẓuren, ma d imedyazen, am wakken ur llin d inaẓuren, ur sɛin amkan. Syin akkin deg tullya mi berrḥen s wahil, ttwabedren-d yicennayen, imẓawanen d yikumidyanen, imedyazen ur ten-id-yewwi umeddaḥ di teqsiḍt. Nnuda ad nefhem d acu n miḥyaf-a, nufa ziɣ icennayen-nni, imẓawanen-nni d yikumidyanen-nni ttwaɛerḍen-d s wudem unṣib, meḥsub ad ttwaxellṣen yal yiwen s ukaci-yines ; ma d imedyazen nwan-ten ahat d imattaren ara ten-iḥellen awi-d kan ad ɛeddin ad d-ɣren tamedyezt. Aya d ayen i d-yessekren lɣiḍ-nneɣ s yimedyazen, nekker neǧǧa-d tameɣra deg yiḍ-nni, imi yal yiwen ansi d-yusa, llan ula d wid n Bgayet, nufa-d amdakkel Lyes Gectuli yessens-aɣ, ma d iḍ-nni nga-t d anejmuɛ anda i tt-nefra ad d-nesbedd tasduklit. Asuter-nneɣ d tiririt n wazal i tmedyezt d umedyaz. Amedyaz, nnig n umdan n tsekla ay yella, d anaẓur ; yewwi-d ad yawi izerfan-is akken i ten-yettawi unaẓur nniḍen, ad yesɛu «un statut» akken i t-yesɛa unaẓur nniḍen.

  Ma fehmeɣ seg wawal-ik, deg tizi n wass-a yeggra-d umedyaz d asfel ?  

 Ahat d asfel, ma d nekkni nwala-t d aḍerref i yettwaḍerref sɣur yiduba imi ar ass-a ur yesɛi ara «un statut» xersum am netta am yinaẓuren nniḍen. Wali kan acḥal n tfaskiwin yuɣalen d tiɣelnawin d tunsibin, tid n ssinima amaziɣ, amezgun amaziɣ, ccna amaziɣ… rnu-yas timeɣriwin n lfulkluṛ i yuɣalen d tunsibin am tmeɣra n tẓerbit, tameɣra n ufexxar, timeɣriwin n wuččan… ma d tifaskiwin n tmedyezt, ar assa, ula d yiwet ur as-yettunefk wudem unsib xas ulamma llant tid yessawḍen ar teẓrigt tis 14 am tin n Udrar n Fad deg Wat Smaɛel di Bgayet, tin n Si Muḥ Umḥend d Yusef Uqasi deg Wat jennad, i yettwaḥebsen azal n 4 yiseggasen aya, d tin n Yitri Adelsan n Weqbu. Llan ula d imedyazen irebḥen arrazen nitni ar ass-a ur sen-ttunefken ara, am wakken d-teḍra deg Wat Wasif di tfaska iɣef yella di lmendad HCA.

  Asuter-a-nwen n uqeyyem n umedyaz yettarra srid ɣur yinesdabuyen (autorités) neɣ ula i tdukkliwin?  

 Asuter n tesduklit yettarra, tamezwarut, srid ɣer tmetti, imi kra n win yesbedden tidukkla tadelsant, neɣ win yuɣalen d amḍebber, d mmi-s n tmetti, akken tella tmetti ad yili, aya ma ur yexdiɛ ara timetti ideg d-yekker. Meḥsub ama d wid iqeddcen deg umussu adelsan, ama d imḍebbren n tsuddwin di taɣult-a, n tɣiwanin, neɣ ula d imdanen kan akka ara igen tameɣra ; ad rren azal i tmedyezt d umedyaz, xersum am wazal i ttaken i yinaẓuren nniḍen. Tis snat, asuter i yimedyazen, ad rren azal i tmedyezt d yiman-nsen, ur ttaǧǧan ara temdyezt ad tt-tettwaḍerref, neɣ iman-nsen ad ttuneḥsaben d izegnan n yinaẓuren neɣ ddaw-s cwiṭ. Tasertit n wid yerran tamedyezt deg yiwen n ucekkaṛ akked lfulkluṛ d wansayen, tban-d ɛinani, aderɣal ur as-teɣfi. Syin akkin ahuddu kemmlen-as kra n wid iqeddcen deg umussu adelsan, ama ɛemmden, ama ur faqen. Tamedyezt mačči d ixerban n tzeɣwin d tkana d waddaynin, tafaska n tmedyezt mačči d tameɣra n ubelluḍ. D lawan ad as-yuɣal wazal i tmedyezt, akken i as-t-rran yigduden nniḍen, s yisem-is d tasekla, d taẓuri.

  Awal-ik n taggara… 

 Awal-iw n taggara, ad ak-iniɣ tanemmirt ɣef tinnubga. I wid i terza temsalt d wid i aɣ-yettrajun, ad asen-iniɣ rjut tiɣerɣert n yisutren-nneɣ d uneskin (le manifeste) ara d-yeffɣen akka ɣer sdat di tɣamsa.

<p style="text-align: right;"> Yesteqsa-t : Mhenni Xalifi 

  
 Ass-nni n ttlata 10 deg waggur n tuber 2017, yella-d usmekti n umussnaw ameqqran Si Amar ou Said Boulifa deg Uxxam n yidles Mulud At Mεemmer n temdint n Tizi Uzzu akked Temkerḍit tamaynut. D tajmilt yeddan ɣef teɣzi n wass-nni ttlata yezrin, i d-yellan aseggas-agi s usentel-agi: “Ccan n Bouilfa deg uselmed n tmaziɣt”. Ma d ahil n usmekti-agi yella-d deg sin n yimeḍqan n yidles deg lwilaya n Tizi Uzzu. Deg Temkerḍit tagejdant n tɣuri taɣerfant, ɣef teɣzi n was, tella-d temsikent d usenεet n yidlisen yura Boulifa, d wayen tura tɣamsa ama ɣef tudert-is, ɣef tira-s neɣ ɣef tmussni-is. Ma ɣef 10h00, deg tzeqqa n yisaragen, tella-d tɣuri n yisefra akked yiḍrisen yura Boulifa, sɣur Tiddukkla tadelsant n Adni, yewwin isem-is “Boulifa”. Am wakken daɣen, i d-tella temsirt n tmaziɣt s tarrayt n Boulifa i lfayda n yinelmaden n snat n tesnawiyin, sɣur snat n tselmaden n Tiddukkla n yiselmaden n tmaziɣt, yella-d ɣef lmendad-nsent umaṣwaḍ n tmaziɣt Mass Arkoub Abdellah. Ma ɣer taggara n wass, yella-d usenεet n yiwen n usaru i d-yewwin ɣef tudert n umaru-agi ameqqran, d wayen akk i yeǧǧa, sɣur tiliẓri ENTV. Ma deg uxxam n yidles, yella-d wahil akka: seg 09h00 n ssbaḥ, tella-d temsikent n wayen yexdem d wayen yettwaxdamen fell-as, sɣur snat n tiddukkliwin tidelsanin, “Iseɣ” n Souamaa akked tin yewwin isem n“Boulifa” n Irdjen. Am wakken diɣen i d-llan yizenza s ubuddu n yidlisen sɣur yimura. Deg tzeqqa tameẓyant n Umezgun n uxxam n yidles, yella-d yiwen n usarag d uskasi seg 14h00 alarmma d 16h00 n tmeddit. Yezzi wawal deg-s ɣef usentel-agi: “Ccan n Boulifa deg uselmed n tmaziɣt”. D asarag i d-ijemɛen tlata n yimnuda deg tarrayt n Boulifa, wigi d Said Chemakh, Hamid Bilek akked Seddik Iazougene, i d-yewwin awal s telqayt ɣef tarrayt yessexdem Mass Boulifa deg uselmed n eqbaylit i wid werǧin i tt-yeɣran. Am wakken daɣen i d-mmeslayen ɣef yidlisen-ines ladɣa tlata-nni yerzan almud d uselmed n tutlayt taqbaylit. Ɣer taggara, gren-d tiɣri i yilmeẓyen i wakken tamezwarut ad asen-alsen tira i yidlisen-agi s tira tumrist, tis snat d aɛiwed n usizreg-nsen sɣur wid teɛna temsalt. Tella-d diɣen, yiwet n tnigit sɣur Boulifa Chabane, d yiwen n uεeggal gar yiεegglan n twacult n Said Boulifa, u d aεeggal daɣen deg Tiddukkla tadelsant “Boulifa” n taddart n Adni, deg tama n Larbȃa Nath Irathen (LNI), i d-yennan belli gezmen-tt deg rray imi bɣan aɛiwed n usizreg n yidlisen-ines, am wakken daɣen ar tura mazal la ttnadin ɣef uẓekka-s anida yella . Ad d-nesmekti kan belli, Si Amar ou Said Boulifa, ilul deg useggas n 1861 deg taddart n Adni, deg tama n Larbȃa Nath Irathen (LNI). Yeɣra aṭas n Leqran d tefransist. Gar yimezwura i ixedmen deg unnar n tmaziɣt, yura aṭas n tewsatin n yidlisen. Gar wayen yura deg tsekla tamaziɣt ad d-nebder: Ammud n tmedyazt n teqbaylit, lezzayer 1904. Deg tesnalsit: Tarrayt n tutlayt n teqbaylit (Timsirin n useggas wis sin), Lezzayer 1913. Deg umezruy “Djurdjura à travers l’histoire depuis l’Antiquité jusqu’en 1830”, Lezzayer 1925. Yemmut ass n 08 deg yulyu 1931.

  Adaoun Abdelghani. 

  
  Aɣzaẓ, asgar d uneẓẓef n wallen, ccirat n takawt-nsent 

 Takawt yellan d ugur ameqqṛan n yiẓri. imi, s teɣzi n lweqt, teslalay-d tifidi n ticcewt n tiṭ (cornée) i d- igellun di tuget n tikkal s tidderɣelt. Acu n wazal i sɛan yimeṭṭawen deg uḥareb mgal takawt n wallen? Acu n sebbat i yellan deffir takawt-a? Amek i nezmer ad nesseḥbiber ɣef yiẓri-nneɣ seg-s? D isteqsiyen i ɣef ara neɛreḍ ad d-nerr dduṛt-a, i kunwi, ay imeɣriyen-nneɣ. 

  Imeṭṭawen yezgan slemlimen, ssiriden tiṭ 

 Bexlaf imeṭṭawen i yettru umdan di talliyin yecban lferḥ d leḥzen neɣ aqraḥ, allen-is kesbent imeṭṭawen yezgan. Ineggura-a, sɛan azal d ameqqṛan imi ttḥaraben ɣef tiṭ am si lewsex yecban aɣebbaṛ neɣ aqeclaw, ama si takawt s ttawil n uslemlem d usebzeg-ines ɣef teɣzi n wass.

  Acu-tent sebbat n takawt n tiṭ ? 

 Ɛlaḥsab n unadi deg uḥric-a yerzan aṭṭan n wallen, iseggasen-a ineggura izad leḥsab n yimuḍan yesɛan takawt n wallen akken diɣ zaden wid irezzun s amejjay ɣef tidderɣelt i d-yekkan seg waya. Tessaweḍ ad d-tsers ddeqs n sebbat, gar-asent ad d-nebder: ddwawi mgal akmaz (les antihistaminiques), ddwawi n waṭṭan n yidammen (les antihypertenseurs), yir asexdem n ddwa n wallen, aḍu asemmaḍ. Ula d imsismeḍ (climatiseur), ttawil n useḥmu yettilin ( chauffage) deg yixxamen, ddexxan, slalayen-d takawt-a. S umata, d sebbat uɣur ur yettarra ara umdan lewhi alamma yesteqsa-t-id umejjay.

  Setta n yiwellihen I wakken ur ttkawant ara wallen-nwen 

 Akken yebɣu temxalaf sebba n takawt n wallen ɣer umdan, ad tili tifrat-ines di setta n yiwellihen-a ara awen-d-nefk s ddaw.

  Win yettkeyyifen:  Ilaq ad yeḥbes ddexxan. Ddexan yeskaway tiṭ, yesnernay rriḍa (La cataracte), akken diɣ yettak-d calwaw (glaucome) yessawalen i tidderɣelt.

  Win inehṛen:  Ama d ttawil n useḥmu neɣ d win n usismeḍ i yettilin daxel n tkeryas, zemren ad ilin d sebba n takawt, labeɛda ma imekken-asen umdan aqadum-is. ɣef aya ilaq amdan ad ten-issexdam akken ilaq, u ad yettlusu nnwaḍer n useḥbiber.

  Oméga 3:  kra n yisufar n wučči yettwassnen s Oméga 3, lhan i tezmer n umdan, akken daɣ i yezmer yiwen ad yaf aɛeqqar-a n omega 3 deg ddwawi yelhan i tfekka-s. Ɛlaḥsab n wayen uɣur yessaweḍ unadi deg tujjya deg tmurt n Japon, oméga3 i d-iteddun di ddwawi yesɛa amur meqqren deg uḥareb ɣef takawt n wallen. 

  Taviṭamint A:  Lmaklat yesɛan “taviṭamint A ”, am yiselman neɣ timellalin, slemlimen allen. D ayen imi yelha ad itett umdan isufar-a ugar n yiwet n tikkelt di dduṛt. 

  Aṛemmec n lecfar:  ladɣa iseggasen-a ineggura, asexdem n ttawilat n taywalt am tiliẓri ( television) neɣ aselkim ( Ordinateur), inerna s waṭas ɣer medden. Ama deg lxedma neɣ ula deg uxxam, llan wid i yettɣimin swayeɛ ttwalin neɣ sexdamen ttawilat-a. D ayen i d-yettawin kra n lehlakat i wallen, gar-asen, takawt. ɣer waya, mi ara tḥussem i lecfar n wallen-nwen ur ṛemmcen ara am wakken i tuɣem tanummi, ilaq ad twexṛem ɣef ttawilit-a.

  Nnda:  Mačči ala imɣan kan ara yesfaydin seg nnda, maca ula d allen-nwen. I wakken ur ttkawant ara wallen-nwen, yelha, neɣ ahat ilaq ad yili uxxam-nwen yesɛa nnda, ur yekkaw ara mliḥ. Ladɣa anida i tegganem, di tegrest (ccetwa), ma yella ttawil n usehmu yejhed, izmer ad yeskiw taxxamt ideg i tegganem. ɣef waya, yelha ma teldim cwiṭ ṭṭaq neɣ ma tzemrem ad d-aɣem 

<p style="text-align: right;"> Salima Dali 

 
  
 Tettwanec Linda Koudache ɣer rrephba n udlis ara yilin deg tmurt n Fransa, ass n 19 deg yibrir i d-iteddun, anda ara temlil d waṭas n yimyura imaziɣen n tmurt n Lmerruk akked Tunes. Deg rreḥba-a, ad ilin yidlisen s tlata n tutlayin. Ma ɣef tinnubga-agi, tenna-d Linda Koudache : ‘’ tasekla ur tesɛi ara tilisa, d tagnit i wid yeqqaren s tmaziɣt ad mlilen, ad mbaddalen tiktiwin’’. Atas i yellan dinna ttarun s tefransist. Tajmilt ad tuɣal i tmurt n Lezzayer, ad ilin isaragen ɣef tsekla n tmurt n Lezzayer. D tagnit, diɣ, i Linda Koudache i wakken ad temlil akked yimeɣriyen-is iɣriben i wakke ad senz adlis-is aneggaru ‘’Tamacahut taneggarut’’ i yewwin arraz n Assia Djebbar. ‘’Atas i d-lemdaɣ si temliliyin-agi, ḥemmleɣ-tent aṭas’’, i d-tenna temyarut-agi. Ad tili rrehba–agi tis 23 deg Hôtel de ville, deg-s ara d-iban leqdic n tira n yimyura ama n Lezzayer , wid yettidiren dinna neɣ mmuten, neɣ wid yettidiren deg Lezzayer. Am wakken ara tili, daɣen , d tajmilt i yimyura izzayriyen yettidiren deg Fransa. Llan wid ara d-smektin am Tahar Djaout , Nabil Fares , Hamid Nacer khodja d wiyaḍ…

<p style="text-align: right;"> Z.A.Y 

  
 Ddeffa (élan) i d-tewwi, nniqal, tafarest tadalsawit ( production culturelle)  di tazwara n yisaggasen n 90 tedra-tt yid-s am tirget yeɣlin s aman, din din texsi. Ayen-nni  akk n uḥerkel akked uqlileḥ i d-tewwi zedwa n tdukliwin  tidelsanin, i d-yenulfan imiren, iɛedda am waḍu, ur ireṣṣa  ara leqrar deg umraḥ.  Timcukal yesferɣen i tinegmit n yidles  banent: tamazwerut d asemxabel  n yidles ɣer tsertit sɣur sin n yikabaren ( FFS/RCD)  yessan tacḍaḍt-nsen imiren ɣef tmurt n leqbayel wakali , tis snat d ɛaggu n iɛaggalen n tidukliwin tidelsanin  imi leqdic-nsen issanned ɣef tiwizi.  Xuḍ, akken qarren s teqbaylit,  tiwizi n yiwwas mačči n yal ass. Ayen diɣ ɣef acu yemderkal leqdic n tidukliwin-agi tidelsanin d lqela n tedrimt akked lqela n  wallalen.  Maca mi ara nsuk s tmuɣli ɣer ussan-nni, xas akken ulac aṭas n tawilat, ulac adif ara yesidiren iɣes n yidles, lebɣi yesmendig isufa yesenernay deg ijujaḥ yuɣan. S wakka a nnaf   di tazwara n isaggasen n 90  aṭas n wayen  yelhan id yellan.  Di lawan-nni id yesebded iman-is  umzgun s teqbaylit. Ulac tadukli tadelsant id yegren iman-is s-annar  ur nesɛi ara tarbaɛt n umezgun. Di lǧera n leqdic-nni, dɣa,  id llant tifaskiwin timenza  n umezgun aqbayli.  Gar-asen-t nezmer ad nemekti « tafeska n umezgun Slimane Azem » id yellan di tasdawit n Mouloud Mammeri deg Tizi –Ouzou di yunyu 1990.  Si tama nniḍen , imiren i lldin leqyud ɣef ccna n teqbaylit deg umaṭaf  wis ssin ( radio chaîne II)  imi  id ufant tizlatin n Slimane Azem, Matoub Lounes, Imaziɣen Imoula (yettwagedlen nniqal)  nnuba i uɛaddi ɣef lemwaji n radyu-agi. Amzun akken yuɣal wassif ɣef lḥedd-is: ayen yellan d lmuḥal yidelli-nni &amp;nbsp,; yezzi- d  d tidet azekka-nni

 Deg ussan  n times d wuzal

 Meɛna akken ad azlen waman  n igafuren melba ma glan-d s texeṭṭart ilaq tiregwa. Yuɣ lḥal tamurt telli-d tawwurt i lḥemla melba ma tḥaẓẓeb i txnanasin yeggunin ɣef umanar. Tugdud id illulen  teclax uqbel a  t-teger iẓuran.  Ayen yettkufuten di tufra  yenfal i tadimt, tamurt tekcem deg yir trad. Ussan n tmes akked uzal neɣlen ɣef ugdud. Ttwafesxent tifranin  n yunyu 1991.  Tamurt tekcem deg uzabuq n leḥris. Ccwal yesufɣed timajatin-is.  Mačči d yiwen neɣ ssin n imawalen n yidles ( imesjarnanen &amp;nbsp,; imyura..) i tḥuza tiyita seg uffus n rebrab. Tugdi tekcem yal axxam, tedduri tiɣemar. Times yuɣan tesnejla tuget n-imusnawen si tmurt. Annar  n usnulfu yeqqim d lxali. Yeɣlid lɣim n ugursel ɣef  tidmi.

 Tamaziɣt di lakul.

 Xas akken t-ccud liḥala, tekres yerna tewɛeṣ,  lliqa n usirem ur  tenqiḍ  ara maḍḍi.  Amenuɣ ɣef yidles  amaziɣ, xas akken tisertit tebḍa araw-is, iwet-d s ugerz . D anect-en id yewwin, deg useggas n 1994, ad yilli  uɣunzu n leqraya deg tmurt n leqbayel tirni. Tiɣri ɣer usunded n  lakul ( grève)   yekka-d sɣur  ssin yeḥricen n umusu adelsan amaziɣ ( MCB)  : amusu adelsan tisqamutin tiɣelnawin  izedwen ɣer ukabar n FFS d umusu adelsan asmezdi  aɣelnaw izedwen ɣer  ukabar RCD.  Tagrayt n uḥarkel-agi yeṭṭfen aseggas s lekmal-is  tegla-d s unekcum n tutlayt tamaziɣt ɣer uɣerbaz akked usbeddi n    usqamu unnig n timuzɣa( HCA).            

 Anekcum n tmaziɣt ɣer uɣerbaz , ulama s wazal-is, ɣer ass-a n wussan ur d yegli ara s-iguma ttraǧǧun seg-s  imawlen n tmeslayt , imi di tillawt taɣuri n tamaziɣt di lakul n Lẓẓayer tella kan am ujɣed n zyada, ur tewwi ara azal id as ilaqen. Xas inelmaden ur rrin ara dehn-nsen akken ad lemden akken ilaq tutlayt-agi. Meɛlum akka ad as tedru i wulmud-agi  imi  tangiwin ( matières) nniḍen meṛṛa ttwalemdent s taɛrabt. Astehzi is yenḍen i uselmad n tmaziɣt akked d uselmed s tmaziɣt yettban akken ilaq deg timeti-nneɣ, imi tuget n wid ilemden tamaziɣt deg uɣerbaz ur tt-seqdacen ara deg tudert –nsen n yal-ass. Ass-a wid yettarun s tamaɣizt d wid i tt-ilemden kan akka s yiman-nsen beṛṛa n uɣerbaz neɣ n tasdawit. Ahdum mi ara nwali kra n iselmaden selmaden tutlayt tamaẓiɣt i yinelmaden-nsen, xas  llan d leqbayel,  amzun akken d tutlayt tajenṭad-t fell-asen.

 Asqamu unnig n timuzɣa.

 Tallalit n usqamu agi, mačči d izli idemeɛen deg-s kra n win yerza yidles amaziɣ. Maca zrin wussan, yekcem usqamu-agi deg yiwen ujeɣlal deg yegguma ad yeffeɣ ɣer ass-a n wussan.  Tidet, ulamek ara yenker umdan  belli ddew  tacdaḍ-t-is ttillin timliliyin tidelsanin akkin akka di tmurt n lẓẓayer  i lmendad n yanayer akked aktayen nniḍen. Tidet sya ɣer da yetthaggi-d isaragen yecqan tutlayt akked unadi ɣef tɣuza iccuden ɣer timadit tamaziɣt. Tidet aṭas n, yidlisen yeɛnan timeti , tusna , tasekla  tamaziɣt id yesezrareg usqamu unnig n timuzɣa . Maca  leqdic-agi yettban am akken yella kan am uɣbar s allen imi sḍa –ines sur ihuz ara timeti. Idlisen id yefɣen sɣur tizrigin n HCA  leqlil n wid yeslan yisen. Ulac fell-asen awal la deg aɣmisen , la deg imaṭṭafen la deg tilibizyuwat.  Imyura id yesufɣen ɣer tizrigin –agi ulac deg-sen win id yufraren. Tedrat-tt d yedlisen-agi am  win id illulen yemmut.

 Tafsut taberkant  

 Am akken ur xuṣṣen ara ihdumen, am akken drus n tderiyin i yeggunin tinegmit n yidles aqabayli, ɣef rehba id yeseɣli rebrab ɣef tmurt  iqedɛen  nnefs i yidles sumata, tussa-d rehba  n tafsut tebrkant deg useggas 2001 akken ad as texlef i telqa n numesɣuber  yenḍen am ucengal ɣef yiri n yidles aqbayli. Teɣzi n  3 isaggasen yeneqḍaɛ ccna ,  ifuk amezgun di tmurt n leqbayel wakali s ssebba n tyita  id yersen imiren ɣef tmurt. Tlata isaggasen anda yegres unadi, yequjer usnulfu, anda medlen tiwwura n tezeɣwa n yixammen n yidles. Tiyita tḥuza yal yiwen. Ur yelli-ara  wul, di lawan-nni,  ɣer ccna neɣ  ɣer ayen icuban ccna.

 Maca tudert tesutur amur-is.  Idles d  lliqa yettqawiten ifurkawen n tudert.  Akken ibɣu zeqfent tiliwa , du leqrar ad ṭṭredqen leɛwanṣer akken ad uɣalen waman ɣer ljedra. 

 Akken i yella lḥal, imi deg useggas n 2003  uɣalen  imawlen n yedles ɣer uḥerkal. Cwiṭ cwit uɣalent-d tidukliwin tidelsanin ɣer unnar , dayen-nni  id yegren irebbi akken ad nulfun tifeskiwin n temdayazt am tafeska n yitri n uqbu, neɣ tin  n At smail, neɣ tin n At jennad.

 Tamaziɣt d  tutlayt taɣelnawt:

 Di lǧera n tadyanin  n tafsut taberkant , tekcem tamaẓiɣt ɣer tmindawt n tmurt tettuneḥsab d tutlayat taɣelnawt. Di tilibizyun n tmurt bdan ttɛaddayen-d isalen  s tmaziɣt ( tikwal s tcawit, tikwal s  tmeẓabit, tikwal s targit , tikwal s teqbaylit). Amaṭṭaf wis ssin ula d netta yuɣal i teddu teɣzi n wass. Ɣer tutlayt taqbaylit nernan-t-d tutlayin timaziɣin nniḍen.

 Kra n isaggasen teldi radyu ṣṣumam tiwwura ines. Annaren deg tezmer ad tegmu tutlayt tamaziɣt ( taqbaylit) bdan ttilin. Iccanayen –nneɣ am Lounis Ait Menguellet , uɣalen-d ɣer unnar ccennun deg timeɣriwin. Maca ayen yeṭṭfen lbal ugar di lawan-nni( 2003/2007)  d tuɣalin s ljehd  n umezgun n teqbaylit s annar . Ahat ayen yesbeɣsen yakk i unect-a d leqdic n tidukliwin tidelsanin yeldin reḥba akken ad yuɣal wul ɣer  usfedwec deg annar n yidles.

 Lɣella n leqdic n tidukliwin tidelsanin :

  Mebla ccek ayen s wacu id yegla unac-ten n umured akked d uɛaned d tulya n iberden hrawan i tesekla tamaziɣt( a beɛdda tin yuran s teqbaylit).  Anect-a yettban deg tmedyazt i tazwara, imi  s demma n iwalihen n tisquma yettilin ɣef tifeskiwin id yettilin yal aseggas deg temnaḍin n tmurt n leqbayel  ( Aqbu/ At Smail/ At Jennad)  imesfruyen n teqbaylit bedlen aglim i ṣṣenf-agi n tsekla. Fkan-as udem atrar yeddan d wakkud deg nella . Isental teɛna temdyazt –agi, s yiwen uɣanib  yesemsawayen ccbaḥa n tmena akked d telqay n tikta, leqmen tamedyazt taqbaylit ɣef ljedra  n temdyazt talsawit.  Si ljiha nniḍen ayen yeṭṭfen lbal diɣ d asnerni n wungalen akked tullisin s teqbaylit yesimuɣren tafa n tsekla taqbaylit. Amzun  akken yendekwal lxaṭer ɣef lḥewj n tmeslayt akken ad teɛebbi timsal n wakkud  atrar deg nettidir ass-a , aṭas n wid yettarrun i-ikecemen annar n tsuqlit. Di tagara agi mačči d yiwen neɣ ssin n imyura n umaḍal id yettwesqlen ɣer teqbaylit am Hemingway, Nietzche , Omar Khayyam,Khalil Djibrane .. d waṭas nniḍen. Acqirew  yesmendigen imru d asiweḍ  n tutlayt taqbaylit akken ad tinni s tutlayt n wass-a iɣeblan yecqan amdan amiran  ay anda i t-yuɣ lḥal.<span style="white-space: pre;"> </span>              

<p style="text-align: right;">Ait Slimane Hamid 

  
 D anwa i d netta ? D amdan kan am wiyaḍ, iḥemmel s tira leɛyaḍ, yekreh ad iwali leɣlaḍ, ula d amcum ur t-yettxalaḍ. D menhu i d netta? D win i yezgan d idetti, yettwajreḥ sleɛyub n tmetti, yettxemmim ad d-yaf tikti, yessaram tuccḍa ad tettwasseɣti. D anwa i d netta ? D amdan i yesɛan nnif, iɣuc lbaṭṭel d lḥif, d uḥdiq ur yettcennif, sɣur-s ur d-yettas uɣilif. D menhu i d netta? D win i yeṭṭafaren sswab, ixeddem s ttawil ur yesseɣsab, ḥsut d akken yettenɛettab, maca annect-nni yekkes-it seg leḥsab. D anwa i d netta ? D amdan i ifehhmen timsal, war ma yesla i wawal, ɣef yiman-is yessen lettkal, ur yettanez i lɛedzan d facal. D menhu i d netta? D win i d-yekkren deg unadi, d amenṭag s usefru, d amḥaddi, i lasel-is yemmug d imekdi, werǧin yessehbel-it usurḍi. netta ad yeqqim d netta, mačči d sin, neɣ d tlata, ad yeqqim d yiwen, wa d akessar, wa d asawen. Netta,yesmektay-d wihin, win i aɣ-d-yeǧǧan timsirin, necfa fell-asen akkit, imedyazen-nneɣ n teqbaylit. Netta d acengu n tuffra, ayen s yeɛlem ad t-id-yini, ul-is ɣer wakken i t-yerra, yefren tadukkli d ɛinani. Ɣas yettban-d qessiḥ, daxel-is yeččur d leḥnana, ma yewwas ur yesmiḥ, teẓram i wayeḍ ur yekna. Nettad bab n lxir, iwuleftikli ɣer sdat, ɣef yiswi-s ur yettwexxir, alama dayen yefra-t. Ulamma ur yettmeslay aṭas, imeslayen deg-s ṭṭuqten, ma yessufeɣ-iten-id d rrsas, bu tḥila-nni ur as-ɛeǧben. Netta d win ɣilen yedderwec, wid ahat ur t-igezzu, abaɣur iḥerrez-as kullec, d gma-s n ungif ur t-yettɛuzzu. Ɣas ulamma yettidir ddiq, s tebɣes tizegger abrid, d awezɣi ad t-yesseḥbes uɛewwiq, mazal s lebɣi i yettsemmid. Xilla n medden i yenwan belli amedyaz d win i ixeddmen kan isefra, yettseggim tunṭiqin n yiles s yisekkilen d wawalen, ibennu-d yis-sen ifyar d tseddarin, maca annect-nni ur yelli d sseḥ. Dɣa,deg umagrad-a ɛerḍeɣ,ɣas s drus, ad d-ssisneɣ d anwa i d amedyaz aḥeqqani ɣe ftmuɣli-w, win yuklalen annuz sɣur wiyaḍ, iyessran ad tgem azal i leqdic-is, ad tettḥessem i yimeslayen-ines i d-irennun ɣefkra, i d-yesduqqusen win yeṭṭsen s tmenna, s uɣanib-is i yefren mi t-yefren. Deg uḍris-a,riɣ ad ssiwḍeɣ izen, ad d-sfehmeɣ yis-s d akken mačči d menwala ara yeqqlen d amedyaz, acku aneggaru-ya ma ur yelli amek i t-id-ssisneɣ, ur cukkeɣ yewweḍ d amedyaz.<span style="white-space: pre;"> </span> 

<p style="text-align: right;">   Kaissa Khalifi. 

  
 Acḥal n yimdanen i yeẓran d akken temlilit n Ṣsumam tettuhhegga-d deg taddart n Tḥanut ? Kra kan. Acḥal n yimdanen i yeẓran d akken amur ameqqran n twaculin n tudrin n Wat Wagennu, kan-d yimezwura-nsen seg taddart n Tḥanut ? Kra kan. Acḥal i yeẓran d akken tanfalit ‘’At Wagennun yerran lkar d akamyun, d acekker mačči d acemmet ? Kra kan. Taddart-a, tenfa-tt Fransa asmi i d-tekcem tamurt n leqbayel (1857) armi ɛeddan kra n yiseggasen i d-uɣalin yimezdaɣ-is ɣur-s. Ihi, ɣef taddart-agi yettwattun i yesɛan amezruy alqayan ara d-nawi awal, tikkelt-a, u ad d-nefk kra n tririyin ɣef yisteqsiyen-agi.

  Takerḍa n Tḥanut 

 Taḥanut d taddart gar 23 n tudrin n tɣiwant n Ait Aïssa Mimoun deg lɛerc n Wat Wagennun. Amur ameqqran n yimezwura n twaculin n tudrin-a, kan-d seg Tḥanut, xas ma ur t-ẓrin ara.Tuli ɣef lebḥer s wazal n 800 n lmitrat. Tebɛed ɣef Tizi Uzzu s 15 n kilumitr. Zedɣen deg-s qrib 1200 n yimdanen. Tesɛa tilisa akked Yiɣil Buccen seg usamar, At Xelfat d Yimqecren seg umalu, Ibusɛaden seg ugafa, ma seg unẓul, ad naf Lazib d Buṣwar. Tesɛa Tḥanut sin yidrumen : At Ɛmer Wali akked Abuzeggan. Xas ulamma ixus lgaz n temdint deg taddart-a, meɛna ɣur-s kra n ttawilat-nniḍen : axxam n usejji, aɣerbaz amenzu, lbusṭa, amaruz n tɣiwant d uxxam n yilmeẓyen. Tella Tḥanut d taɣiwant deg lgirra-nni, tura tuɣal d taddart yettwattun, akken i d-cetkan. Taḥanut, tettusemma deg lgirra-nni ‘’Le secteur, llah yerḥem’’ imi kra n win ceyyɛen ɣer din, tban taggara-as.

<p style="text-align: center;"> Isem-agi ‘’Taḥanut’’ d yimezwura ɣer din 

 Isem Taḥanut, ttaken-t, zik, Leqbayel i uxxam anda ixeddem uḥeddad. Syin, yeṭṭef anamek-nniḍen. Ha-tt-an teqṣiṭ n Tḥanut ɣef wakken i aɣ-tt-id-yenna Dda Mḥend : ‘’llan warraw n Abuzeggan, tturaren ccir (ddabex) deg Triḥant. Ɣur-s, setta warrac, yiwen acebbub-is d awraɣ. Ccir, tturaren-t s tɛekkzin. Ihi, mi yekker ad yewwet uwraɣ-nni ddabex, ad as-yini uxsim-is : ‘’wwet ay izem n talext’’. Akken wwḍen watmaten-is s axxam ggulen deg-s, nnan-as ma ur t-tewwiteḍ ara azekka, ar d ak-nekkes seg ddunit. Azekka-nni, akken kan i as-d-yenna ‘’wwet ay izem n talext’’, winna yewwet-it s uɛekkaz-is s aqerru, dɣa yenɣa-t din din. Tekker twacult n Buzeggan terwel ɣer Ccerfa n Sidi Bubker, tessuter deg-s leɛnaya. Yenṭeq Ccix yenna : ‘’serreḥ i lmal-ik, anda yeṭṭes ili-k din. Ihi, iserreḥasen, wwḍen-d ɣer umekkan-a iwumi qqaren tura Taḥanut, dɣa, zedɣen din. Acu kan winna yetbeɛ-iten-id i wakken ad d-yerr ttar. Yekker Ubuzeggan yuɣal ɣer Ccix n Ccerfa i wakken ad as-yeccetki. Ccix n Ccerfa iceyyeɛ-d Sidi Ɛli Uḥemmu akken ad ten-yessemranji u ad yesɛeddi leɛnaya, meɛna winna yugi, yeṭṭef kan deg ttar. Yekker, yedɛa-as, yenna : ’’billah, ar rriɣ-ten am cɛer n ulemsir : ur teggarem, ur txelfem. Yerna mi ara tewwet twellit-nsen gar yifassen-is, ad tergigim dihen. Syin Abuzeggan, ireṣsa dinna, yella d aḥeddad, yexdem taḥanut, ikemmel amahil-is. Semman-as Yirumyen, deg taggara n lqern wis 19, i taddart ‘’Taḥanut’’ ɣef tḥanut n uḥeddad-a. D tawacult n uḥeddad-a i d imezwura ɣer taddart. Isem-nsen akka tura Hocini,neɣ, axxam n Lhaǧ Ɛli Aḥeddad.

<p style="text-align: center;"> Amezruy d tmetti 

 ‘’Adrar N Ait Aissa Mimoun “, ansi i d-yekka wawal-a ? Akken i d-nnan, d yiwet gar turdiwin kan, yella yiwen isem-is Sidi Sliman, yesɛa tlata yissi-s : Stita, Houda (Makouda) d Mimouna (Mimoun). Ihi, yal amekkan yewwi isem n yiwet.

 Ansi i d-tekka tenfalit ‘’At wagennun, yerran lkar d akamyun’’ ? Nnan-d d akken deg tefsut n yimaziɣen (1980), kkren Wat Wagennun kksen-as i lkar-nni-nsen tibankiḍin i wakken ad tawi aṭas n yimdanen mi ttṣubbun ɣer Tizi Uzzu, lawan-nni mi akken i tekker. Meḥsub lkar-nni, rran-t d Aṭruli (Trolley) : d nutni i t-id-yesnulfan uqbel wiyaḍ !!!Ihi, dayen yelhan, mačči dayen n dir.

<p style="text-align: center;"> Tamsalt n yimezdaɣ akked Yiṭerkiyen. Tamsalt n Ugni n Seksu 

 Imezdaɣ n Tḥanut kerhen Iṭerkiyen, yettban-d ar tura ɣur-sen. Nnan-d i wakken ad d-rren yimezdaɣ ttar-nsen ɣef wayen i asen-xedmen Yiṭerkiyen, necden-ten-id ɣer lmakla. Yuɣ lḥal, yal yiwen deg yimezdaɣ d acu n leslaḥ i d-ihegga : wa d tanegḥelt, wa d ssif, wayeḍ d taqabact…atg Akken kan bdan Yiṭerkiyen učči, ɣlin-d deg-sen, ur ǧǧin yiwen, snegren-ten akken ma llan. Syin, ɛerḍen-ten-id Yiṭerkiyen akken, zaɛma, ad semranjin timsal. Ceyyɛen-asen-d ad d-ruḥen ɣer Bordj Menaiel. Ha-t-an d amek teḍra.

<p style="text-align: center;"> Iɣil n Uqeṭɛan (akka i aɣ-d-nnan) .

 Uqeṭɛan-agi d acengu ameqqran n Yiṭerkiyen, d aḥeddad. Ihi, ceyyɛen-as-d ɣer Bordj Menaiel i wakken ad mranjin. Uqeṭɛan yesɛqa sebɛa warraw-is. Ruḥen ɣef zwayel, uassan-nni ɣef zwayel i leḥḥun. Mi kren ad ruḥen yenna-asen babat-sen :’’ teẓram, cfut-iyi ɣef lheddra tamezwarut akked tneggarut, ayen-nniḍen, ur t-iyi-d-tettawit ara ! akken wwḍen, qqnen zwayel, yenna-asen Uṭerki-nni :’’lɛeslam-nwen ay arraw n umnafaq’’. Ha-tt-an lheddra tamezwarut. Mi kkren ad d-uɣalen, yenna-asen : ‘’iḥqa, anda i tzedɣem ?’’ Nnan-as deg Yiɣil n Uqeṭɛan. Mi d-wwḍen s axxam, yenna-asen babat-sen : ‘’d acu i awen-d-yenna ?’’ Ɛwden-as ayen i d-slan seg tazwara d taggara. Yekker babat-sen, yenna : ‘’ ḥṣut tameddit ad aɣ-d-awḍen.’’ Kkren qelben tisemmirin i yiserdan, ṭṭfen abrid nnejlan. Tameddit-nni kan, wwḍen-d Yiṭerkiyen ɣer Yiɣel n Uqeṭɛan, reyben ixxamen akken ma llan, meɛna zegglen later n yimezdaɣ.

<p style="text-align: center;"> Aheggi i temlilit n Ṣsuman (Près-congrès de la Soummam) 

 Ɣef wakken i aɣ-d-yenna Mass Kasdi, yiwen umjahed u d inigi n lweqt-nni, d akken timlilt-a i d-yellan deg taddart n Tḥanut, ḥeḍren deg-s : Krim Belkacem, Amar Ouamrane, Moh Lhadj Amar, Oudaï Med, Si Ouakli…atg Tella-d ussan n 29-30-31 n yulyu 1955. Ttwasenzen uqbel ad selken lecɣal-nsen,dɣa, ruḥen syin. Tili, din ara d-yili, ahat, unejmuɛ mačči deg Ṣsumam. Kra n warraten (documents) llan ɣer yiwen n umezdaɣ n taddart, akka tura, meɛna yeǧǧa-ten i yiman-is, yugi ad ten-ẓren wiyaḍ. (Drôle d’égoïsme). ‘’Deg teswaɛt anda i ilaq ad d-yesban ccan n taddart, netta la yessedrag deg umezruy-is’’. I aɣ-d-yenna yiwen n yilemẓi.

<p style="text-align: center;"> Lǧameɛ  

 Mazal d lǧameɛ aqdim i deg i ttẓallan. Ccix itedden kan s taɣuct-is mačči s uṣawaḍ. Kra n win yettẓallan yessen lewqat n tẓallit mebla ma yenna-as-tent-id wayeḍ. Ur yelli win i d-yessakayen wayeḍ. ‘’Aql-aɣ am Wat zik. Lǧameɛ i tẓallit kan mačči i ukessel s ddaw n les climatiseurs, neɣ i ‘yenna-d, nniɣ-ak’, am kra n tamiwin.’’ I aɣ-d-yenna yiwen. 

 Abad Med Said, d yiwen n unelmad i yeɣran deg uɣerbaz-agi i tebna Fransa uqbel lgirra n 1954. Yelmed deg-s ugar n 4 n yiseggasen uqbel ad t-hudden yimjuhad mi tebda lgirra-nni. Llan deg rebɛa yid-sen n taddart n Tḥanut. S ccuq ameqqran i aɣ-d-yesmekti ussan i yesɛedda deg uɣerbaz-a, ladɣa akked yiselmaden-is. Llan ugar n 40 n yinelmaden deg tneɣrit meɛna lemden akken iwata, ɣef wakken i d-yenna. 

 Tala. Aman n tala-agi, wwin-ten-id seg tala-nniḍen : seg tala n taddart-nniḍen. Yella-d umennuɣ d ameqqran ɣef wanect-a, acu kan yuɣal yefra imi uɣalent, syin akin, tlisa. 

 Timeqqbert. Aṭas n yiẓekwan ur ssinen ara Wat taddart. Taddart n Tḥanut tettuneḥṣab d aẓar n tudrin n Wat Wagennun. Aṭas i yettwameḍlen dinna mačči n twaculin izedɣen tura dinna : ffɣen seg zik tamurt. Am wakken, aṭas n yimezdaɣ n tudrin n Wat Wagennun ur neẓri ara kan-d yimezwura-nsen seg Tḥanut daymi ur nudan ara ɣef later-nsen. Ahat yiwen wass ad d-yili unadi deg uḥric-agi imi ‘’ulac win i d-teǧǧa tɣalaḍt’’. 

 At Wagennun, ass-a. Ma yella umekkan anda ur yezmir ad icettel arrebrar, d At Wagennun. Ṭṭfen deg tlelli n tudert akken ilaq. Mačči d At n 14 n wudmawen : akken yella, yenna-t-id. Yal wa yelha-d deg cɣel-is. Kerhen tamḥeqqranit, ttagmen-d kan deg tirrugza. Ttqadaren yal tikti, d At n’’jmaɛliman’’ n ṣṣaḥ… ula deg remḍan !

<p style="text-align: center;"> Kra n wudmawen 

 <em> Rahim : d acennay mechuren, yettwassen mliḥ s tezlit ‘’yya-d ad am-iniɣ’’, yemmut ass 13 deg furar 2010, yeǧǧa-d sin warraw-is : Massy d Tafat. </em>

 <em> Karim Khelfaoui : d acennay ula d netta n tama-agi. Yettwassen s tezlit ‘’ay irrij’’. </em>

 <em> Kasdi Ali, Zaatri Med d Zaif Salah : d imedyazen mechuren n tama-nni. Kra n yifyar : </em>

 <em> ‘’Tesburem-d akk ticekkarin, </em>

 <em> Tɣelbem timɣarin, </em>

 <em> Nneɛma, ḥedd ur tt-yewwi.’’ </em>

 <em> wayeḍ. </em>

 <em> ‘’Tin i d-yesɛan taqcict, sɛed-as,  </em>

 <em> Rnu henni-as, </em>

 <em> Ma d mm uqcic, ḥseb-itt teɣli.’’ </em>

 <em> Kasdi Med (Mhend n Ali) : d amjahed, yessen amezruy n At Wagennun mačči d kra. D tamkerḍit n taddart. </em>

 <em> Tarbaɛt Mizrana : d tarbaɛt n ccna, mechuret s tezlit ‘’A Ṭawes’’. </em>

 Deg taggara, ad asen-iniɣ tanemmirt i yimezdaɣ d yimḍebbren n taddart n Tḥanut akken ma llan gar-asen : Ramdane Zaatri, Said Zaïf, Kasdi Med, Said Meghira, Abad Med Said d Khelfaoui…atg Mebla ma ttuɣ Naser Oukacha i d-yeṭṭfen tugniwin.

<p style="text-align: right;"> Hocine.M 

  
 Mass Muḥmed Tudaft d win iḥemmlen addal , yella d amyaru deg yiwen uɣmis n waddal , d netta i d aqerru ɣef leqdic adelsan , yebɣan inelmaden n Rğawna ad ḥemmlen ula d nutni addal ɣas imi d inelmaden n uswir alemmas , yelha-asen waddal deg-s ad snernin allaɣ-nsen wa ad ḥadren tazmert-nsen ,akken qqaren allaɣ iseḥḥan deg tfekka iseḥḥan , yettawi-ten yal ass n waram ɣer wannar n Qasi AξLI d-yezgan mi ara tkecmeḍ ɣer Draξ Ben Xedda , tturaren deg mraw d yiwen (11) yid-sen mgal terbeξt n uɣerbaz niḍen ,akka ilaq-asen imi leξmer-nsen yewξer aṭas kečmen deg tnuba ( l’ adolescence) , ttiwξiren aṭas , addal ur sen-yettağğa ara ad ffɣen i ubrid amedya : ad kiyfen duxxan , neɣ ad swen crab d wayen niḍen, imi mačči ḥaca leqraya n temsirin kan i yellan ilaq-asen ad gren iman-nsen deg leqdic adelsan yecban wagi, ad naf fkan-asen iselsa d ṣebbaḍ , kerrun-asen-d sin ifurguten tteqlaξan tasebḥit, ttuɣalen-d tameddit , ulac amennuɣ wala ccwal tturuḥun s tumert ttuɣalen-s s tumert imi Mass Tudaft ttqadaren-t ttaɣen-as awal yerna tturebban , nessaram deg yal aɣerbaz ad asen-xeddmen akka i yinelmaden deg-s lfayda tameqqrant , imi ttrebga mačči d leqraya i tt-d-yettawin ula d addal d abaɣur abeξda i yinelmaden n yiɣerbazen.

<p style="text-align: right;"> Zakia Ben yahia 

  
 Iɛeggeḍ uberraḥ : 

 -A lmumnin ! Kkret ɣer lejmaɛ ad tt-rebḥem ! Ilaq ad nexdem tagrawla n tmusni !

 Ffɣen-d medden, bdan sqerdicen tamsalt.

 A : D acu i d tamusni ? 

 B : Waqila d tameṭṭut n yinisi !

 C : Ala, d yiwen n uẓawan id yusan di tefriqt.

 Aṭas n yimdanen id yessawlen, yiwen deg-sen ur yeẓri d acu i d tamusni.

 Mi yebda unejmuɛ, yekker-d uqerruy n taddart, yenna-asen :

 -A lmumnin, ilaq tura akken ma nella, amɣar, tamɣart, aqcic, taqcict, ad nruḥ ɣer uɣerbaz ad d-naǧew tamusni. Yekker-d udabu tiɣri, yenna-d :

 -Yal taddart ad tt-xdem tiwizi ɣef tmusni sin iberdan i ddurt, teẓram a akk adabu am Yillu. Ur meqqreɣ ala nekk i tmusni ?

 -Ala tamusni am tayri, tzemreḍ ad tt-ɣred di 9 – 99.

 -S wacu ara d naǧew tamusni ?

 -S tutlayt taɣelnawt.

 -Nwiɣ ihi tutlayt-agi telha kan i luḍu akk d tẓallit. Ih ! Tuɣal Zzawiya d asdawit di tmurt n yideɛmamacen. I trumit akked tegnizit, amek i teḍra yid-sent. Teggra-asent-id kra n terwiḥt neɣ teffeɣ ? wamma tamaziɣt, ala iɣsan-is id yeqqimen.

 Ruḥen ad t-taddart ad ɣren. Muḥend d yiwen seg-sen. 

 Tamsirt tamezwarut yewwi-tt-id uselmad-nsen ɣef tmusni :

 -Rebbi iwessa-d ɣef tmusni, ɣret leqran, deg-s tella akk tmusni n ddunit.

 Tamsirt tis snat yewwi-tt-id uselmad-nsen ɣef Cciṭan :

 -Ḥadret iman-nwen, Cciṭan yettraǧu kan win ara yestehzin i wakken ad yekcem ɣer wul-is, ad t-yessexdem mgal Illu-s.

 Tamsirt tlata yewwi-tt-id uselmad-nsen ɣef tmusni :

 -Tameṭṭut ilaq ad tt-ttaɣ awal i wargaz-is. Ilaq ad tt-ṣṣer iman-is s lḥijab aberkan, am ugerfiw,. Ilaq ad tt-ṭafar argaz-is sdeffir, am uṭarus, mačči afus deg ufus.

 Muḥend yesreɛ, yewweḍ s axxamiqerḥit uqerruy-is, ma d tamusni, ruḥ ay Aɛrab ar tafsut, mazal ur yeẓri ara d acu-tt ?

<p style="text-align: right;"> Bussaɛd Ḥemar 

  
 Am yal aseggas, taddart n Zoubga i d -yezgan deg Yilillten, xeddmen lwaɛda deg yiwen Uẓru ɛlayen s 1883 lmitra. Ala Lalla Xeddidja kan i t-yugaren deg leɛli. Yettwassen Uẓru n thur seg zzman aqbur, d yiwet n lɛada i d-yeqqimen. Tasuta tettaǧǧa-tt-id i tayeḍ. Ssseba n tsirit-agi, ɣef wakken i d-qqaren, d yiwen umdan i iruḥen ad yezzal dinna lawan n thur dɣa yewweḍ leɛfu Rebbi. Seg wass-nni yuɣal d amkan n zzyara : ttasen-d ɣur-s seg yal amkan, ama d imuḍan ama d imerriyen iwumi i yettaɛjab udrar n Ǧerǧer icebḥen ɛlayen. Aseggas-agi, teɣli-d ddurt tamezwarut ass n lǧemɛa 04 deg ɣuct 2017. Bdan, ttasen-d yimdanen ɣer dinna akken ad fken lwaɛda, ad ččen ad zhun, yerna d tagnit anida i d-ttemlilint twaculin imi d ussan yimuras. Ttheggin-d yimezdagh n Zoubga, Takhlidjt At Attu d At Abed llah akk ayen ara hwiǧen imerriyen ama d tagella, zzit, aksum, seksu d lwaɛda, ad ččen wid ara d-yasen ɣer dinna. Imdanen akk, ttfarasen yal ass n lǧemɛa ɣef teɣzi n kraḍ n ledwar n ɣuct, ferḥen s ccbaḥa n Uẓru n Thur d udrar, imi ɛlay, ad d-twaliḍ syina Tizi Uzzu, Ath Idjer, Akfadou, Tubiret, Bgayet,…atg. I usmekti, lǧemɛaa tamezwarut, xedmen zzerda taddart n Zoubga, lǧemɛa tis snat, xedmen-tt At Adella, lǧemɛaa tis kraḍet, ad tt-xedmen taddart n Tekhlidjt At Aathou. 

  Z. B. Y. 

  
 Aṭṭan n nnaqsa (migraine) yesɛa assaɣ akked thurmunin (hormones). Ladɣa ɣer tmeṭṭut, imi tudert-is seg temẓi arma d tewser, tettɛeddi-d seg ddeqs n talliyin ideg irennu waṭṭan-a neɣ ittenqas i lmend n waṭas n temsal icudden ɣer tfekka-s, labeɛa anbeddal n thurmunin.

<p style="text-align: center;"> Nnaqsa akked beddu n tarda 

 Sumata, aṭṭan n nnaqsa, yettlal ɣer teqcict segmi ara tebdu tarda (umbeɛd 13 n yiseggasen). Tussna, tbeggen-d dakken deg wussan anda tessirid tmeṭṭut(les règles), aqraḥ n nnaqsa yettzidi ayendin . Di tuget n tikkal, yettili d ccira n wussan n tarda, imi ibeddu-d uqbel-nsen s sin n wussan. Tulawin ttcetkint seg uqraḥ-a, imi yettɛeddi tilas, ula s ddwa ur yettrusu ara .

<p style="text-align: center;"> Nnaqsa akked tɛeqqacin n uḥbas n dderya 

 Tuget n tlawin itessen tiɛeqqacin i wakken ur d-ttarwent ara, tettzad ɣur-sent nnaqsa, ɣef waya i ḥebbsent tissit-nsent war lemcawṛa n ṭṭbib. Ɣas ma ḥebsent tiɛeqqacin-a, leqriḥ-is ur yettruḥ ara deg wussan-nni imezwura. Iseggasen-a ineggura, ula d imejjayen ttwellihen lxalat yesɛan lahlak-a, ad ǧǧent tiɛeqqacin-a, labeɛda mi i d-gellunt s waṭṭan n yiẓuran n yidammen ɣer kra n tlawin.

<p style="text-align: center;"> Nnaqsa akked tadist 

 Seg wasmi ara terfed tmeṭṭut, ladɣa di 6 n wayyuren ineggura, aṭṭan n nnaqsa irennu ɣer ddeqs n tlawin , akken diɣ yezmer ad iruḥ ɣer kra-nniḍen yellan d timexḍa. Sumata, tameṭṭut uɣur yers lehlak-a uqbel tadist, yettkemmil akken arma d keffu-s. Ma d tin uɣur yella uqraḥ-a yakan, yettzad ɣur-s ɣef teɣzi n 6 n wagguren ineggura n tadist. Aya, yettawi ddeqs seg-sent ad rezzunt s amejjay akken ad tent-iwelleh, imi asṭuqqet n ddwawi n nnaqsa yezmer ad iḍur llufan.

<p style="text-align: center;"> Nnaqsa akked keffu n tarda 

 Ayen iɣer tessaweḍ tussna, yettbeggin-d aya : simmal tettnerni tmeṭṭut di leɛmer, tḥellu seg waṭṭan-a n nnaqsa . Acu kan, uqbel ad tekcem di tallit n keffu n tarda (ménopause), tettaf-d iman-is tsɛedday ussan iberkanen seg uqraḥ i yettzidin/ d-yettuɣalen yal tikkelt. Yewwi-d ad tesɛeddi tallit-a uqbel ad as-yekkes waṭṭan-a, ad iruḥ.

<p style="text-align: right;"> Salima Dali 

  
 <span style="text-decoration: underline;"> Isufar </span>

 220 g n lfarina 30 g n lǧuz yeẓdan 90 g n sker 135 g n wudi 1 n tmellalt 200 g n urekti n yineɣman

  <span style="text-decoration: underline;">Aheggi</span> 

 Sxelḍet, daxel uḍebsi, lfarina, lǧuz akked sker areqqaq, suin rnut-as udi yettwagezmen d iḥricen imeẓyanen. Dehnet iḥricen-agi n wudi s urekti yettwaxeḍen, ggum-t s yiḍuḍan akken iwata. Ternum-as tamellalt, txelḍem-t u terrem-t d takurin, teǧǧem-t i tasmuḍi daxel n lkaɣeḍ i wazal n ṣsaɛa. Seḥmut lkufa ɣer 90°. Mmeslet azgen n takurt n urekti, terrem s daxel-is iniɣman, syin tɣummem-t s uzgen-nni-nniḍen n takurt ara yesɛun talɣa-s kif kif-itt am tmezwarut. Ɣelqet leryaf n teqrist. Terrem ad yeww. S tezmert-nwen.

  Daya 

  
  Isufar 

 •15 n yiftaten n uksum 

 n uzagur n uwtul

 •2 n tbeṣlin

 •3 n tfenza n ticcert

 •ciṭ n teḥcict

 •6 n tɣenjawin n lmakla n uzemmur

 •1 n tlimet

 •3 n tɣenjawin n zzin uzemmur

 •3 n tɣenjawin n lqahwa n lkemmun

 •2 n yigeḍman n lqerfa

 •lmelḥ d yifelfel aberkan

  Aheggi 

 Sqecret, tgezmem ticcert akked lebṣel. Syin, tekksem-d ul n tlimet, terrem-t d iḥricen imecṭaḥ. Rret aksum n uwtul daxel n lkuca, mebɛed mi ara t-tdehnem s zzit. Rret ayen i d-yeggran n zzit ɣer daxel ukasrun i wakken ad d-yeqlu lebṣel akked leḥcawec-nni. Syin ternum-as aksum, azemmur, ul n tlimet, ticcert, lmelḥ akked yifelfel aberkan. Sizedrent-t s waman u tanfem-as ad yerkem. Ɣumet-t, tessewm-t azal n 45’ deg lkuca. Mi yewwa, rnut-as taḥcict s ufella. S tezmert-nwen 

 Sɣur Daya

  
 I lmend n usmekti wis 55 n timunent n tmurt n Lezzayer, tamkerḍit tagejdant n tɣuri taɣerfant, yellan deg umkan iwumi qqaren Ssuq, thegga-d ahil d anesbaɣur i lfayda n warrac imecṭaḥ.

 Ahil n usmekti-agi, yedda ɣef teɣzi n rebɛa n wussan, imi yebda s wudem unṣib ass-nni n letnayen 03 seg yulyu 2017 ɣef 10h00 n sbeḥ, yella-d deg-s temsikniyin n yidlisen i icudden ɣer umezruy n tmurt-nneɣ. Am wakken diɣen i d-yella yiwen n usikew n usuneɣ, yewwi asentel amezruy-iw s tiɣmiwin ideg ttekkan aṭas n warrac. Syin akkin ɣef 13h00 n uzal, yella-d usenɛet n yiwen n usaru n Krim Belkacem ɣef tegrawla tazzayrit 1954-1962. Deg wass wis sin, i d-yellan ass-nni n ttlata 04 seg yulyu, tella-d deg-s temsikent n yidlisen n umezruy sɣur kra n tezrigin n lwilaya n Tizi Uzzu. Syin ɣer-s ɣef 10h00 yella-d usikew n tira i warrac yesɛan gar 10 alamma d 14 n yiseggasen deg leɛmer-nsen, yewwin azwel n Ass n Rrbeḥ. ɣer taggara n wass, wwin-d yiwen n yimseḍsi, i wakken ad zhun cwiṭ warrac. Ma deg wis tlata, i d-yellan ass-nni n larebɛa 05 seg yulyu 2017, tella-d deg-s dima temsikent n yidlisen n umezruy, ɣef 10h00 deg umḍiq n yigerdan tella-d temsizzelt n tira s yisem n waṣaḍen n tegrawla tazzayrit. Ideg i d-tufrar Ziram Damia deg umḍiq amezwaru, syin d Basline Emilia deg umḍiq wis sin, ma d amḍiq wis kraḍ tewwi-t Djebouri Zineb. Syin ikemmel wahil ɣef 11 s yiwen n usarag n umjahed Si Ouali, i d-yewwin awal ɣef tegrawla tazzayrit seg 1954 alammi d ass n timunent. Ma d ass-nni n lexmis, 06 yulyu 2017, xedmen yigerdan tirza ɣer Usalay amniḍan n yimjuhad, yellan deg tama n M’douha.

  Adaoun Abdelghani 

  
 Yeḍra-d ddurt iɛeddan unmuggar amezwaru n tgemmi tadelsant tamensayt deg Uxxam n yidles Mulud Mɛemmri n temdint n Tizi Uzzu.

 Yettuhegga-d leqdic-a sɣur Tanmehla n yidles n Tizi Uzzu ɣef teɣzi n rebɛa n wussa : seg 6 ar 9 deg duǧember 2016. Anmuggar yella-d d tajmilt i Mass Youcef Nacib, amnadi deg tsekla taqabaylit neɣ n tmaziɣt s umata. Wid i d-iheggan timlilit-a, ffkan-as asentel ‘’Tigemmi tadelsant gar aylayni d uzzewzel’’ ɣef wayeg i d-gan yimussnawen d yimyura ddeqs n yisaragen. Nezmer ad d-nebder, wid-nni n yiselmaden n tesdawit Mass Cheimakh Said akked Djellaoui Mohamed i d-yemmeslayen ɣef wamek i d-yella useḥbiber ɣef tgemmi seg tira n Youcef Nacib. Syin yella-d usarag-nniḍen sɣur Mass Lasheb Ramdane akked Mass Bentaleb Brahim ɣef tgemmi tadelsant tamensayt. Zyad ɣef wanect-a, llant aṭas n temsekniyin deg uxxam n yidles Mulud Mɛemmri, ama d tid n llebsa, tagella, afexxar, idlisen…Am wakken i d-yella, diɣ, usenɛen n leqdicat yettilin zik deg uxxam n leqbayel, am ussewi n seksu, tameɣra n tlalit n ugrud, ahuzzu-ines deg dduḥ, rwaḥ ɣer lexla d uẓeṭṭa. Yella-d leqdic-a sɣur Tiddukkla Tadelsant Yessi-s Idurar. Aṭas n wayen-nniḍen i d-yeḍran deg ussan-agi n unmuggar. Wid i d-yusan slan i tmucuha, isefra akked lemtul i d-tenna Djamila Bouanem. Yella ula d nwal n iwejjiben akked tmeɣra n Unẓar i d-heggant tlawin n Tiddukkla tadelsant Yessi-s Idurar. Ma d Tiddukla Tadelsant Iselqam n Talext, nettat tessnaɛt-d amek i d-tettili tuqda n ufexxar. Deg taggara, yella-d usenɛet n yiwen n usaru ɣef unamek n yizamulen n rrqem deg talaxt, timenna n kra n tdemyazt taqdimt, timseɛraq akked ccna n ddin sɣur lexwan n Draa Ben Khedda.

  Nnant-d : 

  Massa Kemmar, d tanemhalt n uxxam n yidles Mulud At Mεemmer :  “Ad snimmreɣ aṭas tiddukliwin tidelsanin i d-yerran i teɣri-nneɣ, gar-asent: Yessi-s n Yidurar, Iselqam n talaɣt…atg. Ayen yesefrahen imi nwala gar wallen-nneɣ mazal wid yeṭṭfen deg leεwayed d tẓuri-nneɣ taqburt, ama d talaɣt, ama d aẓeṭṭa, ama d tagula n zik… Nessaram ahat yiwen wass ad siwḍen yimɣaren d temɣarin, ad asen-slemden i yilmeẓyen d tlemeẓyin insayen d tẓuriwin n zik. D tagnit daɣen anida i d-nessemlal aṭas n yinaẓuren i d-isiknen axeddim-nsen i yimezdaɣ n Tizi Uzzu. Nezmer ad d-nini, belli newweḍ ɣer yiswi-nneɣ i nejred i leqdic-agi, imi ama d imezdaɣ n lwilaya n Tizi Uzzu iεejbab-asen lḥal aṭas, ula d inaẓuren d tiddukliwin tidelsanin ferḥent daɣen, ihi d wagi i d iswi-nneɣ nekni.”

  Massa Goumeziane Nabila, d tanemhalt n yidles n lwilaya n Tizi Uzzu  : “nessuddes-d ussan-agi timlilit tamezwarut n tgemmi tadelsant tamensayt, i nga d tajmilt i umnadi d umaru-nneɣ ameqqran Youcef Nacib, ɣef teɣzi n rebɛa n wussan. Nebɣa ad nseḥbiber ɣef wayen nesεa, ama d ansayen, ama d idles, ama d tigemmi-nneɣ s umata. I wakken daɣen ad d-nesken i medden ayen nekseb n ugerruj deg tɣerma-nneɣ taqbaylit, wa ad t-nesken, ayɣer ala, i leğnas merra n umaḍal”.

<p style="text-align: right;"><span style="white-space: pre;"> </span>  Hocine Moula  

 
  
 D yiwet n tunṭict s wazal-is ara d-yazen seg At Leqser azekka umedyaz Ahmed Menas, i kra n wid iḥemmlen tamedyazt. D yiwen n ummud n 20 n yiḍrisen isuman akka aṭas n tlufa anda yeɛred mmi-s n Boumnazel ad t-id-yawi s yiwen n ubrid ixulfen, acku s kra mi ara d-yebder aγbel ikeffut s usirem. D amdan yebγan ad yeckenṭeḍ di tudert, yugin berru n ṭṭbel deg waman. Ɣas ulamma seg temẓi-s i t-yewwi wadu n tmedyazt, maca yegguma ad i ɛeddi s abrid n tira, imi d amdan yettwalin ahat d yiwen n ccγel i d-yekkan nnig tezmert-is. D acu kan, asmi yekker sseɛd n udlis-a amenzu, yufa-d γer tama-s wid d tid ara s-d-yefken afus n tallelt rnu d wid mehsub yellan deg unnar. Ahmed Menas, yezzi tamuγli-s γer umedyaz n taddart-is yewwin yakan arrazen deg tmedyazt rnu d aselmad n tsekla tamaziγt deg tesdawit n Tizi Uzzu. Wiyaḍ, d iselmaden n tmaziγt i d-yeğğan adlis-a yura akken iwata. D ayen ahat i d-ibeggnen axeddim zeddigen yebnan γef ccwer. Ma nezzi-d akka tamuγli s ammud-a, ad naf asefru amenzu d win iruḥen srid γer Lwennas, imi d tajmilt di tizwar, d asmekti n teγri-s i yimaziγen di tigat. Deg wagi dγa, yeqqen imeslayen n Matoub γer wid n Djaout s wudem-nniden, mi d-yenna : « d lmut ara mmte&amp;gamma,; ma hedreγ-d, ma nniγ-d tidet, γas limer ssusme&amp;gamma,; achal ara kkeγ ? Labud ad d-tehder twerqet, ah….imi rwaḥ ad ruḥe&amp;gamma,; akka ay tt-xtare&amp;gamma,; tudert heret-tt ». Amedyaz-a, yeɛred yessenteq-d Lwennas seg uzekka γef tedyant n lmut-is, iruḥ mebɛid deg usugen almi i d-yenna : « ticerket i yi-d-undin, ula d win yellan deg udaynin, yezra anisi i d-tekka». Isefra n Ahmed Menas ruḥen am lexyud deg uzeṭṭa, seg tedyant n Lwennas ɣer lḥeqq, imi d tajmilt i yerra i yiwen seg yimeγnasen n taddart-is, wagi d Berkani Ahmed, yettwasnen deg unnar n umennuγ γef yizerfan n tlelli. Asefru-a yekfan akka s wawal « yeǧǧa-aγ-d tteswira » inuqel yis-s srid asefru-nniden iwumi isemma tteswira, meḥsub awal aneggaru yezga-d d azwel i usefru i d-iḍefren. Awal n umedyaz simmal iteddu, yettiqsiḥ, imi deg usefru n « ttrika » yerra srid lfuci-s γer wid yessawḍen tamurt γer liḥala ideg tettidir, tin akken iγef yesberber lxuf, timenγiwt d tazzla n yidammen. Tagmat, tuγ amkan-is deg yisefra n Ahmed Menas, imi yewwi-tt-id s yiwen n wudem mi d-yenna : « tewɛer tyita n lemri, ma yuγ lekdeb di tegmat ». Imi, yugad ma yella lekdeb yudeg tagmat, d zzerb kan ara d-yuγalen γef wallen, i wakken γer taggara ad ferqen wid yemḥemmalen. Dima akka deg yisefra-s, amedyaz iger tiγri i wid ara yessuzfen lḥif mi akken yetti zzman γef medden. D asefru i yekfa s kra n yinzan ara yilin di lmendad i umeγri anda i d-yenna : « win yebγan ad yekkes lhif, ad yekker mi ɛziz yides. Win yebγan ad yehrez nnif, s yidammen-is ad t-ixelles».

  M. Smail 

  
 Asmi bab ixelqen lerwaḥ, ixelq-d amdan iḥud-as-d kan ɛecrin n yiseggasen. Iseɛdel-it netta d wezgar, d uqjun, d weɣyul akked yibki. Akken ṛuḥent ad fakkent ɛecrin-nni n yiseggasen n tudert-is, amdan yufa-d iman-is ur yeṛwi ara ddunit. Alammi d imiren i yufa iman-is, i as-teɛǧeb ddunit. Issuter i bab n txelqit, ad as-iseɣzef ddunit-is. Yenna-as : “Anɛam a bab ixelqen n leṛwaḥ, nekk tseɛdelḍ-iyi d uzger, d uqjun…nutni segmi ara d-kkren d lmerta di ddunit, tudert-nsen d taberkant, suturen lmut ur tt-ufin. Ma d nekk alammi d tura i as-ufiɣ lbenna, alammi d tura i wwḍeɣ ad xedmeɣ !” Bab n txelqit yerra-as-id : “Nekk ḥekmeɣ s lḥeq, saɛdleɣ-ken akken ma tellam, fkiɣ-awen akk ɛecrin n yiseggasen, wagi ur ttuɣaleɣ ara deg-s. Tura tegra-d kan yiwet, ma yella yiwen deg-sen i iqublen ad ak-yefk cwiṭ si tudert-is nekkini ur d-qqareɣ ara ala.” Amdan yerra srid ɣer uzgar, yufa-t akken kan i d-inejmeɛ seg uzaɣar si tkerza. Yenna-as : “Amek tettiliḍ ay azger ? Waqila tufiḍ iman-ik !” Azger yerra-d nnehta inna-as : “Berka-k askeɛrer fell-i ttif lmut wala tudert icban tagi.” Yenna-as umdan : “D tidet ɣur-k lḥaq ! Si ssbaḥ d takerza deg yizuɣar, akken yal ass, yerna ɣer taggara ulac lxir. Ad ak-zlun, ad ččen aksum-ik yerna ad rnun aglim-ik d icifaḍ. I yak tessneḍ awal-a : lemmer ittuɣal lxir, ad yuɣal i uzgar. Akka ara tettwaliḍ ay azgar bezzef fell-ak ɛecrin n yiseggasen n lmerta. D acu-tenniḍ lemmer ad nsuter bab n txelqit ad ak-d-issenqes nnefṣ si tudert-ik, ad tent-rnuɣ i yiman-iw !” Azgar iqbel. Akka amdan issaweḍ tlatin n yiseggasen di tudert-is. Amdan isɛa afud, ixeddem deg yiḍ, deg uzal akken ad isbedd axxam. Wwḍent tlatin-nni n yiseggasen, amdan mazal ur yeṛwi ara ddunit, alammi d imiren i as-id-banen lecɣel. Iṛuḥ issuter i tikkelt nniḍen bab n txelqit ad as-iseɣzef tudert. Am tikkelt tamezwarut, yenna-as-id: “wali ma yella win ara ak-yefkan cwiṭ n yiseggasen si tudert-is?” Amdan ileḥḥu imlal-d aqjun yenna-as : “Kečč ay aqjun Rebbi ur ak-izgil ara, tudert-agi-inek axir fiḥel. Segmi d-tekkreḍ kečč d aseglef iḍ am wass, d tazla akin akka ad tettnadiḍ ma yella wi ara ak-id-iḍegren telqimt ad tekkseḍ laẓ-ik neɣ ad tettnadiḍ deg yiguduyen ma yella kra iḍegren ad t-id-tjemwɛeḍ ad t-teččeḍ. Akka ɛecrin n yiseggassen bezzef ! D acu tenniḍ lemmer ad tesneqseḍ nnefṣ si tudert-ik ad tent-rnuɣ nekk akken ad saliɣ lecɣel-iw ?” Aqjun am uzgar ittwaqenneɛ, iqbel ṛṛay n umdan. Amdan issaweḍ rebɛin n yiseggasen di tudert-is. Lecɣel wa deffir wa, lweqt ittazal ur ifaq ara amek d-yufa iman-is ɣer taggara n tudert-is. Lecɣel mazal ur kfin ara, iččur d amenni, d asirem. Iṛuḥ daɣen ittnadi wi ara as-id ifken cwiṭ n yiseggasen si tudert-is. Ileḥḥu imlal-d aɣyul deg ubrid n teẓgi yuɣal-d iɛebba-d isɣaren, iḥbes-it, yenna-as : “Lɛeslama ay aɣyul ula d kečč ddunit-a ur ak-teǧǧi ara, ur ak-tcuḥ ara. Segmi d-tekkreḍ d lmeḥna, rekben fell-ak, ttɛebbin fell-ak, xas ur tezmireḍ ara ad telḥuḍ, teɛyiḍ, ẓehḍen deg-k mebla ccḥa s umehtaf akken ad telḥuḍ. Neɛlen deg-k, ttawin-k d awal “ay aɣyul”. Ula d tagella-k d tisugar n uɛejmi d yikerri. Bezzef akka fell-ak ɛecrin n yiseggasen ! Ma tebɣiḍ ad ḍebreɣ fell-ak, akken ad tesneqseḍ cwiṭ si lmeḥna efk-iyi ɛecra n yiseggasen, kečč ad tafeḍ iman-ik, ad inqes fell-ak laɛtab d cedda nekk ad kemmleɣ ayen nwiɣ ad t-xedmeɣ di ddunit.” Aɣyul ifṛaḥ am win i t-id-iselken si tesraft, iqbel ifka-as i umdan ɛecra n yiseggasen si tudert-is. Akka, amdan issaweḍ xemsin n yiseggasen di tudert-is. Wwḍent-d xemsin, amdan mazal ur isteqneɛ ara, mazal ur yeṛwi ara nnɛayem n ddunit, iṛuḥ ittnadi win ara as-id-yernun xerṣum ɛecra n yiseggasen. Ass-nni iffeɣ ɣer teẓgi ad d-izdem isɣaren yufa ibki isteɛfa sufella n useklu. Ittban-d am win yeɛyan, am win terẓa lmeḥna, am win ittrajun kan deg wussan-is. Inṭaq ɣer-s umdan yenna-as : “Aql-ak-id tettbaneḍ-d am win tewwet ddunit, d acu i k-yuɣen ay ibki ?” “Susem kan ur iyi-tezgil ara, lmeḥna deffir tayeḍ…” “D tidet ! Tudert-ik ur teshil ara di tẓgi. Seg wasmi d-tekkreḍ d anṭag seg useklu ɣer wayeḍ, ad tettnadiḍ kra ara terreḍ ddaw tuɣmest. Adfel fell-ak, asemmiḍ iḥuza-k. Aql-ak-id tekniḍ udem-ik izwi akk si lemḥani, aṭas fell-ak n laɛtab akka ɛecrin n yiseggasen. Yya ad ak-iniɣ ! Efk-iyi ɛecra n yiseggasen si tudert-ik, kečč ad inqes fell-ak laɛtab nekk ad saliɣ akk lecɣel-iw.” Ibki iḥeznen acḥal-aya, iɛuhden taḍsa, icmumeḥ-d, iqbel ayen i as-isuter umdan. S wakka tudert n umdan tɛedda si ɛecrin n yiseggasen alammi d settin. Ɛecrin n yiseggasen i as-id-iḥud bab ixelqen leṛwaḥ, amdan ad d-ikker d llufan ad ittimɣur ad yuɣal d aqcic, d anubi. Di ɛecrin-a imezwura amdan ad yečč ad issew, ad yurar, ad iḥemmel ad ittu iman-is, ad idder di lehna d tumert. Tudert-is tgerrez imi ulac fell-as uguren. Seg ɛecrin ɣer tlatin amdan ad ixeddem am uzgar akken ad d-iḥelli swayes ara isbedd axxam. Si Tlatin ɣer rebɛin, amdan isbedd axxam ɣur-s dderya, ad ugten fell-as wuguren. Ad ittazal ɣef uɣrum, ad ittɛeggiḍ ɣef dderya-s ɣur-k wa, hemma wa, xdem wa …Lḥaṣun ad iseglaf am uqjun. Si ṛebɛin ɣer xemsin amdan ad t-id-ibdu ɛeggu, ur ittnamer ḥed, ad iberru kan i yimeẓẓuɣen-is am uɣyul, ayen i as-nnan ad yini ih. Si Xemsin ɣer settin, amdan ad t-id-tebdu tewser, tuyat-is ad knunt, udem-is ad yezwi am am yibki. Akka yihi i d tudert n umdan ara iddren settin n yiseggasen. 

<p style="text-align: right;"> Ramdane LASHEB 

  
 Tidukla n yitri Iburayen daymen tezga ɣer usfugel n wass umenzu n tefsut neɣ s umata i win qqaren «Aderyis»d ansay , d imɣi yellan di twennaḍt. Tidukla Itri melmi yagi kan i tebda telli tiwwura akken ad tawi taɣda n yidles ,dɣa amahil ɣur-s anabaz gar yilemẓiyen anda yella gar-asen mass Mourad Touak d aselway n tdukla, d tawrikt id-igerrun ɣef yizuray n yildes , nudan-d asentel nezmer ad d-nini d taselfast i leqdic-nsen anda xtaren tameɣra uderyis , maca tamesɣara-nsen temgarad ɣef temnaḍin-nniḍen. Tafaska n useggas-a tewwi-d azwil n teẓrigt wis semmus (5),daɣen ttafen annar anda ttaken-as azal d tejmilt i unaẓur yettwasnen d win yecnan ɣef teqbaylit , anda aseggas yezrin tuɣal-as i Budjemaa Agraw , win akkin i Amour Abednour, assag n tfaska useggas-a tuɣ assag i Yidir Akfadou anda ara tili ɣef teǧzi n kraḍ (3) n wussan 17/18/19 deg waggur-a n Meɣres, ahil daymen yettili d anesbaɣur d aɣbalu ifeggḍen d tamussni , d taɣzut n n yidles, anda ara tebdu deg wass 17 di Meɣres 2016 d ass amezwaru n tfaska uderyis , mi ara yefnu uzizwu ɣef 14h :d tiɣrayin tunsibin yirmadyellan deg-s timzikent«exposition»anda deg-s idlisen d ttqendyar n Leqbayel , syin akkin d talilt «chorale», ccḍeḥ , leqbayel «danse Kabyle», tamedyazt , syin d asarag ara ad d-awin Mass Younes Idli d Karim Chikh, di taggara d taceqquft umezgun. Ass wis sin azemz 18 di Meɣres ɣef 13h: d amuqqel n teggrarin ɣef teẓrigt yezrin, syin d tagrumma n kraḍ n yinaẓuren Kaci Boussad , Ouazib Ameziane , akk d Idir Akfadou , d asbudu ɣef umecwar-is n tẓuri , akkin d ameltaɣ «Monologue»taggrayt n wass d inubaz n uzawan «soireé musicale». Ass aneggaru 19 d armud n taggara n tfaska , ɣef 10h :tarbaεt n unziz d lɣiḍa , afraq n warrazen , akkin d seksu i yezzin s tmellalin akken ad srebḥen , wa ad sirmen ussan d uwlaɣ d tdukli ; tameddit n wass ɣef 14h d anabaz «gala artistique», anda ara tili d tagnit n ccna , d tuget n yinaẓuren anda ar Yili Idir Akfadou , Boudjama Agraw, Kaci Boussad , Louiza, Ouazib, Amour Abdenour, Kamal n’Ali, Malek Bachi, Anza. Tafaska uderyis deg Iburayen d amager n tefsut s tumert , d anaruz i wid iḥemmlen tasusmi , d ussan n tafukt , d awlaɣ i lɣella. Itri Iburayen d tidukla n teɣda ɣer dzat, zegren akkin i tmuɣli gnan aceqqiq n wansayen, s tebɣest i llin tiwwura n yidles , rran-d tayti i yiseɣ n lejdud 

<p style="text-align: right;">   Azedine Abdous  

<div style="text-align: right;"> 
  
 Aṭas i sɛeddan deg tallit yezrin wid iḥemmlen amaḍal uhlis n Internet. Imi tuqqna (la connexion) tezga d tin ixussen, d tasellawt, ɣur yimdanen s umata, ladɣa imesdurar. Ala win izedɣen deg waɣir (tamdint), neɣ yesɛan tagnit yemmug-as-d lxiḍ n ADSL, i yesnuffsen cwiṭ deg tmerwin n yiseggasen iɛeddan. Ma d wid-nniḍen, ckunṭṭḍen kan deg kra n wallalen n Tcinet (La Chine), am yimudimen-nni iberkanen, swayes xersum ad ḍillen d aḍilli ɣef umaḍal amaynut. Ulamma tesɛa tmurt tizemmar ad tgerrez aṭas n tlufa, acu kan almi d 2014 i tebda tetiknulujit n 3G tleḥḥu mi d-uɣen yimahalen (opérateurs) n tilifun turagt i usefti deg umaynut-a n tsuta tis kraḍ. Tebda tettwaseqdac tetiknulujit-a s waṭas sɣur yimsaɣen, ɣas s ssuma teɣlay ciṭṭuḥ, maca drus i yerran ddhen i waya sdat n tiẓin ɣer tuqqna ara ten-yeǧǧen ad azlen cwiṭ deg uḥufu-nsen. Dɣa, mi rnan ɛeddan kra n wayyuren seg userreḥ n tsuta tis kraḍ, terna tessaweḍ-d Lezzayer Tilikum amaynut n tuqqna n tsuta tis ukuẓ (4G), i tesenz nettat s timmad-is. Dindin, acḥal i irewlen sɣur Dezzy, Oredoo , neɣ Mobilis, ruḥen uɣen-d imudimen-nni i ara asen-yefken ad qqnen s tuqqna twata rnu s ssuma meɛqulit cwiṭ. Imir-nni, ahat, rfan yimahalen-nniḍen seg tsertit n Lezzayer Tilikum, maca, taggara-a kan, atan tefka-asen ula i nutni ttesriḥ ma bɣan ad jiren deg tsuta-a tatrart. Dɣa, ɣas amek segmi i tt-yeɛreḍ umahal n Oredoo deg yiwet seg twilayin n tmurt.

<p style="text-align: right;"> Mhenni Khalifi 

  
 Segmi d-yeḍra deg-sen ilindi useyyax d ameqqran, i ireglen abrid ddeqs n wussan i waṭas n yimezdaɣ n tɣiwanin n Ayt Smaɛel ed Tsexriwt, uɣalen medden akken ma llan ttkukrun daɣen ttaggaden aɛeddi seg yiberdan-a iwḥiden ɣas ma llan-d deg-sen lecɣal n useggem ed ussemsawi n wakal i iruḥen imir-nni. Tulacit n laman ɣur yinehharen tettzid lawan-a ladɣa, mi d-tettaẓ s tazzla tegrest; akud n yigeffuren ed waman. Yuɣ lḥal, ilindi deg furar i tegla yes-s lberṭa, mi akken ttnernayen ttahdan yiḥemmalen. D ayen i yeǧǧan yal ukrid bu tkerrust deg tama-ya n usamar-anẓul n Bgayet yetthabi ad d-leḥqen wayyuren-a n ccetwa netta ilaq-as ad yesseqdec abrid-nni. Inehharen i terza taluft, yal yiwen amek yettwali; wa iẓerr d tiqenṭrin-nni timeẓyanin i ur nemmug amek ilaq, wayeḍ yettwali dakken akal-nni merra d amihi (danger) deg tegrest imi yezmer ad iseyyex yal mara as-yehwu. Daymi ssaramen lemmer zun yella ubrid nniḍen yessufuɣen nnig n uqbur-nni. «Iberdan n wadda atan bdan berrṭen. Ass-a azekk-a ad teḍru lberṭa tayeḍ. Ɣef waya nettraǧu melmi ad iheggi ubrid asellak n Tecruft ara aɣ-yessawaḍen srid i Uweqqas war ma nekka seg Lberj n Mira». I aɣ-d-yenna yiwen n yilemẓi seg Ayt Smaɛel. D wa i d-yeqqimen d asirem n yiseqdacen n ubrid-a ubriḍ d

<p style="text-align: right;"> <em>M..X</em> 

  
 Zrin 35 iseggasen ɣef tafsut n-imaziɣen id yellan deg useggas 1980. Tadyant    id yegren  i tikelt tamezwarut ,s- lejher ,tamsalt n-timmadit  n Lẓẓayer ɣer unnar n-uskasi seg-imi tewwi tmurt tamunent –ines di 1962.  Am akken zrin diɣen 14 n-iseggasen ɣef tafsut taberkant n 2001 id yeǧǧen ccwami-is deg ixfawen n-leqbayel wakali imi lejruḥ-is mazal ɣman. Imenɣi n-umussu n-leɛrac akked  win n-warrac n-tafsut taberkent  yesenquqel ( ahat i lebda?)  tamuɣli n-imezdaɣ n-tmurt n-leqbayel  ɣer tisertit  imi ɣer wamur ameqqran deg-sen  amennuɣ aserti s- wudem aqbur(akken i t uɣen imeɣnasen n-ssin ikabaren  FFS d RCD d-umussu adelsan amaziɣ-MCB-)   yeǧǧa-t lawan, ttwalint d-abrid ireglen ur nsufuɣ. Maca uqbel a nsuk tamuɣli ɣef  taluft-agi , yelha lemmer ad nneg    ṭelqa ara aɣ-yewwin si tazwara  n-tamsalt  alamma d taggara-s. Anect-a ad yilli   s-lmendad n kra n-tuttriwin ara yillin d-timwelhin i uskasi nebɣa ad neger s-annar teɣzi n-waggur-agi n yibirir  yellan d-amuli n-snat n- tegrawliwin-agi . Ɣef aya  yelha ad nsuter seg tidmiwin-nneɣ aya-gi:  Acu-tt ssebba n   snat n-tafsutin-agi , yellan d yiwen umennuɣ xas ma mgaradent di ṣṣifa? Acu s-wacu id glant i yidles amaziɣ ? Amek  yella  udem n-umennuɣ ɣef timadit tamaziɣt ass-a d-wamek ara yilli azekka?  

 Tamurt n-leqbayel deffir timunent:

 Asmi yeffeɣ uṛumi deg useggas 1962 , tamurt n-Leqbayel yufa-tt-id lḥal tezwi .  Ur yelli id teǧǧa Franṣa seg-s. Amur ameqqran n-tuddar d-leḥwaṛi nhudent , ixxamen rraben, iberdan nexren, irgazen ya yemmut, wa iɛab, wa yenfa… ( hudden ḥerqen yixxamen, nɣan-aɣ izmawen, listiɛmar bu lemḥayen, yeǧǧa-d igujilen) . Ifaden n-tmurt n-leqbayel merra tezwi-ten Fṛansa. Tadamsa( l’économie ) ulac, allalen n-tdawsa ( santé) d-asafar, iɣerbazen  drus maḍi, iberdan  xerben yerna xuṣṣen, Tizi-Wezzu s timad-is tella kan d-Lbilaj …kulci ixus.  Ɣef lexṣaṣ-agi  yenerna llaẓ akked lmiziriya imi  imeḍqan n- lexdma , tafat, aman d-axayel kan  i ten-ttxayalen imezdaɣ n-tmurt imiren. Di Lẓẓayer tamanaɣt aɣbel d-ayen nniḍen. D- amḥizwer ɣer ukersi n-leḥkem gar  GPRA akked tarbaɛt  yellan di Tunes .  Amḥizwer  yesyazeg   tasilit n-lfetna. Widen yezdi umennuɣ ferqen  myuɣalen d-icenga, s ddaw tiṭ i ttemyaxẓaren.  Snat n-trabuyaɛ banent-d : tin n-Tlemcen ddaw tacdac-t n-Benbela, tin n-Tizi-Wezzu ddaw  leɛnaya n  Hocine Ait Ahmed . Maca lkil n-limizan imal ɣer terbaɛt n-Tlemcen acku  iserdasen-is d wid id  yekkan si tilist n Tunes (yellan ddaw leḥkem n Houari Boumedienne) . Isardasen-agi ur ten-issum ara umenuɣ akked  Franṣa, yerna    ttuhaggen akken ilaq , begsen akken iwata ɣer yimenɣi.  Ma yella d tarbaɛt n Tizi-Wezzu tsened ɣef yimjuhad id yesgra ṭrad akked  Fṛansa. Tufa-ten-id tagnit aɛyen, ifaden kkawen.  Rrnu ɣef anect-a  tadyant n war amsefhem gar ssin imdebren n tmurt n leqbayel n yimiren  Krim Belkacem akked Hocine Ait Ahmed imi temgared tmuɣli-nsen ɣef amek ara yilli umennuɣ mgal lbaṭṭel id teddun akken  yesbur tacḍaḍt-is ɣef tmurt wakali. Ahat amennuɣ, ɣef akken id qqaren yimsenqaden  n-unemzruy,  ɣef tugdut d tilelli   txesr-it tmurt n-leqbayel uqbel timunent s timad-is imi irgazen-is iṣaḥen, izemren ad qazmen taswiɛt,  am Amirouche, Abane Remdane, Ali Mellah d-waṭas nniḍen,  ɣlin d-imeɣrasen  uqbel a tefru lgira. Deg aya tamurt n leqbayel tenzef irekeli. Tidyanin am “ l’opération jumelle” ur d ǧǧin kra   deg  tanezmert tesɛa niqal( lawan n-trad akked urumi) tmurt n-leqbayel. D-anect-a d wayen nniḍen ( lexdaɛ, wer amsefhem gar imeɣnasen )  i-yeǧǧan tamurt n-leqbayel a tteknu i  lweɛd , xas ulama teɛrreḍ amek ara terr aman ɣer tiregwa-nsen  ddaw tacḍaḍt n-ukabar n-FFS deg useggas n 1963. Iswiyen yeḍfeṛ imiren ukabar n tirni n-iɣalen  inemlayen ( FFS) d-aressi n-tugdut akked izerfan n- umdan d tilelli n-tidet di  tmurt n Lẓẓayer  wakali.   Meɛna xas lebɣi yella, ifaden ulac. Amenuɣ ifuk s  tweṭṭfa n- Mass Hocine Ait Ahmed ɣef lḥebs. Yemmut win yemuten di trad-nni, yettujeggeḥ win yettujegḥendi lwan  deg  daxal uderbuz n tsertit   llant-d lemcawrat gar akabar FLN akked FFS  ɣef wamek ara  tefru  tamselt-nni . Maca ur iɛaṭel-ara yezzi-d Boumedienne d-tarbaɛt-is ɣef uselway amenzu n tigduda n Lezzayer  Benbela, iɣedel-it azekka-wen-nni  n luffaq id yellan akked ukabar n FFS di 19 juin 1965.

 Seg assen treṣa tasnaṛeft ( dictature) n-ukabar awḥid ( FLN) iman-is ɣef ukersi n-leḥkem . Ddaw leḥkem n Boumedienne tamurt tesbekt deg-s tsertit. Yekfa lmenṭad. Isaggasen n-tugdi delqen ussu-nsen ɣef tigduda.  Tamurt telḥa s-lebɣi n-yiwen urgaz :  Boumedienne.

 Xas akken yerwel Hocine Ait Ahmed si lḥeb-s , akabar n FFS yekcem tudert tuffirt. Krim Belkacem yettwenɣa( 1970), Boudiaf Yenfa, iɣmisen wakali fkan annuz i udabu isedduyen timsal yecqan  tmurt s-uzal akked tugdi ddaw leɛnaya n-wayen umi qqaren imiren asqamu agrawliw ( consiel de la revolution) . Akabar n FLN yesenta tuccar-is tirni , armi ulac acu i-izemran ad yeḍṛu neɣ ad yennulfu mebla rrda n-ukabar-agi. Tamurt tesburr talaba n-tinemla tulmist( socialisme spécifique) . D-anecta-agi yak  id yufraren  armi d-tagara  n- isaggasen n 60. Maca di ttnaṣfa n-iseggasen  n 70 bdant timsal tenfufuden-t.  Tuɣalen waman ɣer lǧedra n-useklu n- umennuɣ ɣef izerfan  d-wayen  yeqnen ɣer-sen . S-tufra, s-lemḥadra s-ttawil n ccna  akked isefra d-tisɣunin i teddun ddew  uffus  amenuɣ aserti yuɣal-d s-annar maca tikelt-a s-wudem nniḍen . lmeqṣud n-umenuɣ-agi  d tigrin  s-annar  askasi  mačči kan   tikti n tugdut  d-izerfan n-umdan  imi ayen si ara d-yeglu aḥerkal n-isagassen n 70  d-tamselt n-nekwa n-tmurt yeqqimen tettuɛalaq seg asmi feclen igrawliyen iqbaylien  n-umusu aɣelnaw ( mouvement national ) imesmaziɣen( berbérites) n-iseggasen n 1940/1950 am Benai Ouali, Mbarek Ait Menguellet, Ouamrane Idir, Laimeche Ali , Ali Yahya Rachid , Hocine Ait Ahmed ,Amar Ould Hamouda….

 Yettkemil  

 Ait Slimane Hamid 

  
 D amezyan, Matoub Lounès yettagi ad yeqbel ayen ur sen-yehwi ara. Ur yettagad yiwen, ayen s wayes ur ituqqenneɛ ara wallaɣ-is ur t-ixeddem ara, xas akken array-is yesɛedday-it, deg kra n tikwal, deg teswiɛin d tiberkanin, yessawaḍ-it ɣer lmut. Tinna yerran tilas i wussan-is ass n 25 di yunyu 1998 di Tala Bounane. Tilelli d kullec i Lwennas. D nettat i d tafat, d tudert. Amdan icekkel ddin, tasertit, ansayen, d wayen nniḍen ur ten-ettaǧǧa ara ad d-yini ayen s yehwan, neɣ ad s-yeddu i dunnit akken s yehwa. Tilelli i Lwennas mači d awal kan. Lukan akka i tella, tili tamurt terra-d “tilelli”-ines di 62 «62 ma ad sen-ecfu, nɣil d amzeyyed n lehna, nerfed leɛlam la ncennu, aqlaɣ nsufeɣ Fransa, Bu waɛmam assen id-ten-ettu, yezreɛ burekku, yenṭeḍ di mkul tama…”

 Lounes ur icud ara tilelli ɣer tmunnent, acku tamurt-is, tamurt-nneɣ tseɣli azaglu tsers fell-as Fransa di 62, maca ddel lak d lbatel mazal qehren imdanen yettɣennin mi teffeɣ Fransa. Imenɣi n wegdud, idammen-is yuzlen deg wennar n tegrawla, lbaṭel yesɛedda, deg usirem akken ad yeffeɣ ɣer tafat, ur d-eglin ara s wayen yettmenni: Tilelli d tugdut. Adabu d aɛdaw-is. D netta i yugin tamaziɣt, tutlayt-is, tilelli n wawal, n llebsa d wayen nniḍen, d netta daɣen i yerran aɣummu ɣef umezruy-is akken ad iḥettem fell-as tiɛurrebt lak tinneslemt yugi ar almi d asmi yemmut. S usefru neɣ melba, Matoub yeqqar-ed, melba tugdi, ayen yellan deg wallaɣ-is, srid. Iɛdawen-is yettebdar-iten-id s yissem-nsen. Mi yečča tiyita seg ifassen-nsen, tin yettaǧan, yal tikkelt, deg-s cama ur n- ḥellu, ad d-yejmeɛ ifadden-is, ad d-yesbed lqed-is, akken ad iqabel ixṣimen-is, iɛdawen n tmusni d tlelli d wayen yak icebhen tudert. Asmi yella d aqrur, yugi ad yelmed taɛrabt deg uɣerbaz, asmi d imeqqer yufa-d amek ara ihareb ɣef tutlayt-is akken ur tettuɣal ara deg wemkan-is taɛrabt. Abrid yextar, ur yeshil ara, wayeḍ-nniḍen deg wemkan-is ur yeggar ara ameckaḍ n zyada ɣer zdat mi bḍen-t tlufa ɣer tudert-is, ad yerr aḍar melba axemmem. Netta yedhem abrid-is ar almi rran tilist i wussan-is.

 Lwennas, yuɣalen d azamul n tlelli, yecna daɣen ɣef lejdud-is, ɣef tayri, iɣeblan n dunnit, d wid n tudert-is. ɣef umezruy yessefra. ɣef imusnawen snegren iṣeggaden n tmusni yenna-d awal-is d tmuɣli-s. S leǧher yewwi-d asefru akken ad yessaki wid yeṭsen, akken daɣen ad d-yini ayen ttxemmimen wiyyaḍ deg tsusmi. Maca akken d-yenna deg wawal-is “ ma d ṛsas I iyneqqen, ur mmuteɣ ara”. Xas akken tafekkas terka ddaw wakal, maca isem-is, tizlatin-is mazal-iten ur muten ara. Ur ttmettaten ara.

<p style="text-align: right;">

  Fatiha K. 

  
 I lmend n wass aɣelnaw n yimeɛḍar i d-irezzun yal 14 deg wayyur n meɣres, aṭas n tdukkliwin i igan leqdicat igerrzen. Deg temnaḍin yemgaraden deg tmurt, llan wid yesfuglen ass-nni deg wass-is, llan wid i t-yessihlen seld mi zrin fell-as kra n wussan. D annect-n dɣa i tga Tdukkla n Yimeɛḍar n At Mensur Afus Iserrḥen, n twilayt n Tubiret, di tazwara n ddurt iɛeddan. Tiddukkla-a i d-ilulen deg taggara n 2014 i wakken ad teqdec i lfayda n yimeɛḍar n taddart-nsen, ur tunif ara i ttiɛad-nni, ur t-teǧǧi ad ifut war ma texdem leqdic-is. Ahil i d-yellan deg tmeɣra-nni d anesbaɣur seg yal tamiwin n uheggi. Mbeɛd tigawin timezwura n userḥeb s yinebgawen d uttḥesses i yimseɣret (hymne) aɣelnawn metwal ttesɛa n tnezzayt, tettunefk tegnit i uselway n tdukkla n tɣiwant n At Mensur Mass Rabiɛ Bacuc ad d-yini awal-is i wid iḥeḍren. Syin, d limam n lǧameɛ Mass Bumeqwaz Farid i d-yennan ula d netta awal-is i yimeɛḍar i tuɣ dinna. Deffir wawalen n uselway d limam, tewweḍ-d nnuba n umezgun d tmedyezt d urmuy (monologue), s tceqquft n umezgun i d-turar terbaɛt Ixulaf, d yisefra i d-yewwi Mass Ɛadel Bacuc i yimeɛḍar akked urmuy sɣur Mass Ɛli Merzuq. Iɛeggalen n tdukkla n yimeɛḍar fkan 113 n warrazen i yimeɛḍar s tɣawsiwin iwumi tteḥwiǧin am tkalicin, tiḥuyak, tisumtiwin n nnefs&amp;hellip,; atg. Terna tbudd 67 n tangiwin i wid i asen-yefkan afus n tallelt akken ad yemmag ttiɛad-nni, d kra n yinebgawen iberraniyen i d-yerzan seg yidigan yemxalafen. Gar-asen tanemhalt n DAS Massa Saliḥa Ḥerkat d kra n wudmawen nniḍen. Mi qrib ad yekfu wahil dayen, yefka-d uselway n tdukkla, i tikkelt tis snat awal-is n taggara. Ma d tigawt taneggarut metwal 13:sr d iɣimi i tuččit n yingulen d tissit n tgazuzin. «Iɛedda akken iwata ttiɛad i d-nhegga. Numer aṭas imi d-iban lferḥ deg wudmawen n yimeɛḍar, acku d win i d iswi-nneɣ. Numer daɣen imi aṭas n yinebgawen i d-nenced ama seg tɣiwant-nneɣ, neɣ seg berra, rran-d i tiɣri». I aɣ-d-yenna Mass Ɛadel Bacuc, yiwen seg yiɛeggalen n Tdukkla n Yimeɛḍar n At Mensur. Ad d-nebder kan dakken leqdic n tmeɣra-a iwennɛen, mmeslayen-d fell-as ula deg umaṭṭaf n Tubiret, i yellan dinna akken ad d-yessaweḍ srid isalli i yimsefliden. Anda i d-yemmeslay uselway n Tdukkla d kra n yiɛeggallen-is. Afud ijehden i Tdukkla n Yimeɛḍar n At Mensur Afus Iserrḥen.

<p style="text-align: right;"> Kaisa Khalifi  

<div> 
  
 Mazal ar ass-a taluft n lexlas n tfaṭurin n trisiti tettenfufud. Deg yiwen n usarag i d-yellan deg yimalas yezrin, imḍebber amenzu n tkebbanit-a deg twilayt n Tubiret yefka-d yiwen n rrabul lqayen ɣef liḥalat tettidir tmehla i yessedduy. Ɣef leḥsab n yimeslayen-is, azal n 43 n yimelyaren n yidinaren i tettalas tkebbanit, d tadrimt i yesɛewqen acḥal d asenfar. Awal wwint-id yimḍebbren n tamiwin n Tubiret, yal wa seg tama-s, anda i d-fkanleḥsab n tfaṭurin ur nettwaxelles ara. Maca, amur ameqqran tewwi-t tama n M’chedallah anda kra n tudrin bubbent ṭṭlabataẓayant. Tigi d tid i iḥuzant tedyanin n tefsut taberkant mi akken gguman yimdanen ad xellsentifaṭurin-a. D yiwen n rray i ikemmlen almi tuɣal ṭṭlaba tekka nnig n tezmert n yimezdaɣ. D acu kan, ɣef leḥsab dima n yimḍebber-a, aṭas n yimdanen i d-ibeggnen lebɣi-nsen i wakken ad xellsen tifaṭurin-a sujrad n yiwen n letfaq ara yilin i lmend n tezmertneɣ ahat n tjarnant n umezdaɣ. <span style="white-space: pre;"> </span> <span style="white-space: pre;"> </span>

<p style="text-align: right;"><span style="white-space: pre;"> </span> S. M 

  
 Ass-nni n lexmis 09 tuber, aɣerbaz alemmas Lɛerbi At Ɛmer n At Yanni, iga timlilit i deg ḥedren inelmaden, iselmaden, wid isedduyen tanemhalt, iɛeggalen n tdukliwin tidelsanin d wid n tɣiwant.

 Wigi meṛṛa rzan-d i demma n usenmer d ubuddu n warrazen i yinelmaden ittekkin deg temsizzelt n tsekla tis 05 i d-thegga tnemhalt n yidles n tizi-wezzu gar 06 ar 19 cutember, umi qqaren “Taɣuri s Wurar”.

 Tin yewwin arraz amenzu n temsizelt-agi d yiwet si tnelmadin n uɣerbaz agi n At Yanni. Tagi d Ǧennan Milisa, teqqar deg weswir wis 4 (4éme AM). Tettekki di temsizelt-agi umi fkan asentel “sebrireḥ ttexmam-ik”.  

 Yal anelmad yettekkin di temsizelt agi iwwi arraz n usebɣes. Am wakken tuɣal tejmilt s warrazen i tselmadin n tmaziɣt n uɣerbaz-agi. 

 Tella-d leqraya n yiwen weḍris i d-yesmektan meṛṛa aya, yerna tettuɛelleq tḥacit (banderole) i yerran azal i temlilit-agi. 

 Arraz-agi i d-tewwi Ǧennan Milisa, hdant d tajmilt i dda Mɛemmer Metref. Imi ad yezgu yedder s yedlisen yura, ad yedder di cfawat n uɣerbaz agi alemmas i deg yella d aselmad, s yin d anemhal. 

 Aɣerbaz alemmas “Lɛerbi At Ɛmer” 

  
 Amezgun s tezwawt mačči d ayen i d-yettuɣalen s waṭas deg ttiɛadad neɣ deg tɣamsa. Mazal txus tfarest-ines (production) deg yal aḥric, ladɣa ɣur yilemẓiyen i yetturaǧun ad d-snulfun ugar deg tẓuri-ya, deg umaḍal-a n tsekla. Dɣa, ula d idlisen n umezgun s tutlayt n Lmulud n Ayt Mɛemmer ur d-teffɣen s ddeqs ma nga aserwes akked wammuden n tullisin, neɣ n tmedyezt, neɣ ulama n wungalen. Bab-as n tẓuriwin, akken i as-ssawalen, nezmer d tidet ad t-nesseqdec d allal n usneɣmes, n urebbi, n ussawki, lemmer ad as-nefk azal i ilaqen akken ad d-ineǧǧeɛ, ad yuɣal s annar n wallaɣen. Deg waya, ulac abrid i iwulmen ugar ala win n tdukkliwin ; d tineggura-ya i ilaq ad t-id-nejrent s lebɣi i yilemẓiyen akk i yessaramen ad ddmen asenfar i ttuɣ yeddem Muḥend Uyeḥya, awi-d ukan ad yettwarar umezgun s tutlayt tayemmat n mmi-s n yidurar. Dɣa, deg wassan n umezgan deg taẓrigt tis 7, ed iwakken ad muqlent i umezgun-a, ad rrent daɣen tajmilt i win i d-yesnulfan amezgun azwaw, heggant-d kra n tamiwin «arraz Muḥya n umezgun» d amsizwer n tmezgunt igerrzen s tezwawt i yilemẓiyen akked yimɣaren i d-yesnulfayen deg uḥric-a n tsekla. Wid iran ad kkin ilaq kan ad ssiwḍen akaram-nsen (dossier) ɣer Tmehla n Yidles n Tizi Wezzu, Axxam n Umezgun Kateb Yasin, neɣ ɣer Uxxam n Yidles Lmulud At Mɛemmer, aya send 31 deg wayyur-a n ṭuber. Ma yella d ttiɛad n temlilit ad yili seg 6 alama d 7 deg wayyur n duǧembr. I wugar n yisallen, qerrbet ɣer walbaɛḍ n yixxamen i d-nebder yakan.<span style="white-space: pre;"></span>

<p style="text-align: right;"> Mhenni Xalifi 

  
 Mazal imezdaɣ n 197 tnezduɣin deg umkan ajdid di tubiret ttrajun tamuɣli n tnemhalt uṣiweḍ ɣef wugur-agi uṣiweḍ imi ur sɛin ara lkiran yettawin ɣer tlemmast n temdint tubiret anda ttafen iɛiwiqen ama di rwaḥ n yimezdaɣ ɣer lecɣal neɣ uxeddim nsen neɣ mi ara d-uɣalin ur , yerna ulac ulac ula s imukan nniḍen yerra ur tebɛid ara ɣer tmanaɣ n tubiret azal 5 ikilumiṭren kan ayagi d ugun i yettmagaren ula d arrac lakul imi ur ttawḍen ara di lawan ɣer uɣerbaz , Meḥsub d aɣbel icuɣben aṭas imdanen n tama-agi ma yella d imdanen yesɛan tikeṛusin ur ttafen ara ugur imi ttruḥun kan di tkeṛusin nsen . Imezaɣ n tama-agi yal ttafen uguren di rwaḥ imi xeddmen leḥsab yal ass i uɣbel-a ladɣa ixeddamen , ɣef ttwalin akken d lawan ɣef tnemhalt uṣiweḍ ad d-afen tifrat deg ussan-agi kan maca ama umbaɛd anda ara mmuden lamaṛ i lkiran ad sawaḍen neɣ ad ttawin seg umkan-a imi allalen uṣiweḍ yettwaḥsab d lsas di yal anegmu .<span style="white-space: pre;"> </span> <span style="white-space: pre;"> </span> 

<p style="text-align: right;">  A.M 

  
 Ass n 26 seg waggur n Maggu 1993, Tahar Ǧaɛut iṛuḥ d asfel. S snat n terṣasin deg uqerru i t-wwten wid ur nezmir i tissas d tektiwin n uneɣmas n tlelli. Issufeɣ tarwiḥt ass n 2 yunyu 1993 di sbitar n Baïnem. Tahar Ǧaɛut d aneɣmas, d amedyaz, d amyaru. Ilul ass n 11 yennayer 1954 di taddart n Wulxu deg uẓeffun. Xas ittwassen s tidett qerriḥen i d-yettaru deg yiɣmisen, maca aṭas n yidlisen i d-yessufeɣ: tamedyazt am L’Arche à vau-l’eau di 1978, tullisin am Les Rets de l’oiseleur di 1984, ungalen am Les Chercheurs d’os di 1984, timlilit d Dda Lmulud di 1987, atg. Di tudert-is n yal ass, am akken i t-id-teglem yelli-s, yella d argaz lɛali, ur iqebbel ara lbaṭel d miḥyef. Ass-a zrin 24 n yiseggasen segmi i aɣ-yeǧǧa win iḥerzen tabɣest n tɣamsa. D netta i d-yeǧǧan awal belli tasusmi am lmut, win yeddren ur ilaq ara ad issusem sdat lbaṭel yettwali. Ass-a yeqqim deg wul n kra win iffuden tudert n tlelli, tudert n tugdut. Ǧaɛut yuɣal d azamul n wid iteddun ɣer sdat di tmurt n lezzayer. Acku imla abrid i ugdud-is, yeqqim-asen-d di cfawat-nsen am bu tissas-nni n tmacahut, neɣ agellid n umezruy. Sgunfu di talwit ay amussnaw ilelli.

  Labraoui Sekkoura 

  
 Yella yiwen umdyaz iḥḥaṛ yiwet n teqcict, inna-as i yemma-s ɣur-m taqcict-agi ad tt-tefkeḍ ad teddu d tislit, teεjb-iyi-d ad tili d zzwaj-iw. Terra-as yemma-s n teqcict : yirbaḥ a mmi, kkes aɣbel ad ak-terju. 

 Ar taggara, seg iṛuḥ urgaz-nni ɣer lɣerba, yemma-s n teqcict-nni tɣemmeq tegzem-as amrar d sser, texdeε-it, tefka-tt i wayeḍ.Mi d-yusa si lɣerba umdyaz-nni yufa-d taqcict-nni deg uxxam-is tezwej. Yemma-s n teqcict-nni, yuɣal amzun mačči d win-a, ur tecliε ara akk deg-s. Ssyin iwwi asefru yenna-as:

<p style="text-align: center;"> <em>Aql-i seddaw inijwel</em> 

  <em>Lmekla-w d tizwel</em> 

  <em>Idda-yi usennan weḥd-i </em> 

  <em>Bellak wi ittamnen tuǧǧel</em> 

  <em>D lqewm n teǧǧel</em> 

  <em>Mi as-nnan awal ad t-tefdi</em> 

  <em>Tefka-as-ten deg ufenǧal</em> 

  <em>Ad iṭṭes deg yinijel</em> 

  <em>Alamma ihdeṛ i Rebbi</em> 

 Lḥan acu lḥan iwweḍ-d lweqt ad terbu teqcict-nni, tehlek ulac anda ur tt-wwin ara ur as-d-ufin ddwa. Yemma-s n teqcict temmekta-d amedyaz-nni, tenna-as, ahat, iḍefṛen-tt-id- d wul-is , ad ṛuḥeɣ ɣer-s, ad ḍelbeɣ deg-s ad d-yas, ad as-isemmaḥ, ahat ddwa ɣer-s i yella. Assen, yemma-s terǧa alammi iffeɣ urgaz n yelli-s, truḥ tessawel i umedyaz-nni. Iwweḍ-d, yaf-itt-id tettqliliḥ di tesga. Mi tt-iwala akken di liḥala-nni tɣaḍ-it nezzeh yenna-as:

<p style="text-align: center;"><em> Leɛmeṛ ur t-inqis ur t-irad </em>

 <em> A tuzyint wer ttagad </em>

 <em> Seg wul-im kkes ttexmim </em>

 <em> Ay aḥnin ay ajewwad </em>

 <em> A feteḥ muhab </em>

 <em> Tekkseḍ i tuzyint leɣmim </em>

 <em> Taṛwiḥt a tt-a di lḥisab </em>

 <em> Taqcict tenneεtab </em>

 <em> Yettkemmil… </em>

<p style="text-align: right;"> Lasheb Ramdane 

  
 Azemmur d azamul n tmurt n leqbayel, γef aya  tiddukla tadelsant tawwurt n at-γebri n taddert tawwurt, s lemεawna n tesqamut n taddert-agi, taγiwant n Yifiγa, asqamu aγerfan n ugarzu n Tizi-Wezzu, sudsen-d tazrigt tis 02 n tmeγra n uzemmur i yeldin tiwwura-s tagara n ddurt yezrin ass n 20 furar 2015 γef teγzi n 02 n wussan. Asentel n tfaska n useggas-a « Azemmur ger uγbel d usirem », id-yesduri  uγarbaz amezwaru n taddert n tawwurt, anda i yukkan s nnig n 20 n yemzikniyen id-yussan si temnaḍin yemgaraden n lwilaya n Tizi-Wezzu. Ahil id-heggan γef dema d amerkanti yerna d amesbaγur, anda llant temzikniyin zzit uzemmur s leṣnaf-is yemgaraden, timliliyin d isaragen anda id-wwin awal imusnawen deg uḥric n tfellaḥt γef azal yesεa uzemmur di temnaḍt leqbayel d wamek ara d-yilli uḥareb fell-as akken ad-teqqim d lγella n lebda, d temzikniyin niḍen n lḥirfat ufus, am talaxt, aẓeṭṭa, d wayen icuden γer useḥbiber γef twenaḍt. Dγa tameddit n wass n 21 furar 2015 yezrin, tessuli tezrigt tis ssnat n tfaska uzemmur s yiwet n tmeγra meqren. Iswi n tfaska-agi d tikci n tebγest d wafud i wuẓẓu n uzemmur akken ad-yenarni yedles n teqbaylit, d tikci n wazal i tgemi. Akken tella d tagnit yelhan i yemdanen akken ad-sεun tamuγli yelhan γef lγella n uzemmur d uḥareb fell-as. Leqdic d win iεeddan di tegnatin yelhan nezzah.

<p style="text-align: right;"><span style="white-space: pre;"></span> Islam Bessaci 

  
 ɛedda waggur tura segmi qqimen warrac mebla leqraya s sebba n usunded  n yiselmaden. Agur deg yal teṣebḥit tiḥdayin d warrac  i ten-yettawin ɣer uɣerbaz  i ten-id-yettaren melba almud. Ageffur, aṣemmiḍ , aḍu iɛedda fell-asen, aya melba   ma neseḥseb tadrimt ttṣerifen deg ifurguten  i ten-yeṣṣawaḍen, i ten-id-yettaran s amdiq. Aggur s lekmal-is, tanekra-nsen ɣef setta  neɣ ɛad uqbel ɣef izedɣen tuddrin  ibeɛden ɣef tasnawit akked uɣerbaz alemmas i wakken mi ara wwḍen s amkan  ad afen tiwwura medlent,  iselmaden ččḥen. 

 Aya iḍeru zdat n wallen n yimawlan n yinelmaden-agi. Iḍeru zdat  n wallen n  tneɣlaft n ttrebga , zdat wallen n tiduklwin n yimawlen n yinelmaden. Meɛna xas akka yal yiwen yeẓra yerna iwela , truḥ am akken ḥedd ur d-yecqi deg  ayen akka ttidiren warraw-nneɣ  nefka d asfel  i useḥseb anṣaf n yiselmaden  si tama akked  win n tmuḥaqranit n udabu si tama nniḍen.  Anta akka tamurt deg  yettdum  usendad n yiselmaden ugar n waggur ? Anta akkka tamurt deg adabu ur iferu ara tamselt yecban tagi deg yiwen waas neɣ sin? Anect-a  d ayen  ur iqbel leɛqel am akken i ɣ-t-id-yenna yiwen uɣerman yečča wul-is.  Ayen yerzan teneɣlaft n leqraya d amek ara d-illin ikayaḍen n ukradyur –agi wis sin i teddun ɣer taggara-s.  Amzun akken yella wacu ɣran inelmaden deg ussan-a yezrin ! Amur ameqran seg-sen, ttun tikarniyin-nsen, ttun idlisen-nsen , ḍeqren-ten  akkin amzun wwin ussan n usgunfu. Yerna  xas ma yella uɣalen yinelmaden( deg ussan-a) ɣer leqraya &amp;nbsp,; amek ara yilli lḥal-nsen imi di tilwat  ṭelqa n ulmud dayen tendaq di ttneṣfa. Ilaq ad zrin wussan akken asen-id-yuɣal wul ɣer leqraya. Meɛna anwa yenḥarwan deg anect-a? Xuḍi  tizelgi n ulmud di tmurt-agi mačči n wassa-tt!

 Aɣbel-nneɣ deg aḍris-agi mačči akken a nesḍlem wa neɣ wihin, acku yeqqar wanzi “ wa meɛḍur wayeḍ d lheqq-is.” Aɣbel-nneɣ  i wakken kan ad neger tuttra-agi : “ anda akka ddan imewlan n yinelmaden?  Ayen  ttun lwajeb-nsen mgal dderya-nsen?” Kra seg-sen  sneɛmilen tt-ceyyiɛen arraw-nsen akken ad ɣran deg ussan n usgnufu deg yigarajen s  yedrimen lqider deg ara  nnaɣen akken ad raṣṣin di tmurt lakul izemren ad ileqem tamusni n tidet deg allaɣen  n yinelmaden-neɣ  melba ma rnan  taẓayet n tɣuri-agi n ukamel ( cours suplémentaires) amek aken …. D anect-a ahat i yeǧǧan kra n yiselmaden stehzayen deg uɣerbaz akken ad jmɛan aṭas n yinelmaden ɣer  temsirin ttmuddun( berra n uɣerbaz )  s tedrimt  … akken qqaren tjra  telha  ula deg aɛrur n igujilen ,  awid akn ad tili  tadrimt-ik xas  s uznezi n yeblaḍen . Maca taluft teleqay, lehlak-is d lehlak n tmeti s umata. Timeti  anda grarben ifridisen n yiseɣ, ǧǧan nnuba i yir aserwet akked d yir tikli. Am akken is-yenna Zdek Mouloud deg usefru-ines

 Yiwen akken i d-yuki

 Igiru n lqehwa

 Ccuruq yeldi

 Ziɣemma yeɣra

 Acenfir yulli

 S uqeluẓ n ccemma

 Ɣer deffir yezzi

 Yessusef di lqaɛa

 Yiwen a yettbipi

 Ur as d terra-ara

 …

 Yiwen a yettleɣwi 

 Yefɣed si ttberna

 Yiwen ibeɣlleli

 Txuṣ ẓẓeṭla

 Yiwen qenduri  

 Tezla ɣer lǧama

 Wayeḍ derɣali

 Ɣer ljamiɛa

 Nekni a nettwali

 Ur d nneni kra!

<p style="text-align: right;"> Aït Slimane Hamid  

  
 Iɣsan iqburen n umdan atrar "Homo Sapiens" i d-ufan deg Lmerruk, zemren ad beddlen tikta i nesεa ɣef temhazt talsant (évolution humaine) deg Tefriqt…

 Tagrut-agi (découverte) n 2017, tessembawel timussniwin. Iguraz ilsanen (restes humains) i d- sskeflen deg utaram n Amurakuc swexxren s 100 000 n yiseggasen ubani n telmest-nneɣ (espèce) : ad tuɣal sya d asawen tesɛa 300 000 n yiseggasen. Semmus n yiterrasen, kraḍ imengaḍen, anubi d ugrud n ṣa ar ṭam iseggasen i d-sskeflen. Drus deg-sen, maca ssembawlen timussniwin ɣef umezruy n yirgazen imezwura. Mačči d tifin n yiɣsan-nsen, i d-sskeflen deg udrar Iɣud – Lmerruk (Jebel Irhoud), i yesɛan azal s timmad-nsen, maca d isallen i d-wwin seg-sen anda ssaẓen laṣel n umdan ɣer Ugafa-ataram n tefriqt mi nella nɣall dduḥ n talsa (humanité) yezga-d deg Tefriqt n usamer. Maca s 300 000 n yiseggasen-nnsen, ugaren s waṭas Iɣsan iqburen maḍi n urgaz atrar (Homo sapiens) yettwassnen. Ulac deg-s ccek : aqadum n « Irɣud 10 » yiwen deg semmus n yiterrasen i d-ufan deg wadeg amerruki, ibeggen-d belli mačči d argaz amezwaru yessqedcen times (Homo erectus) u mačči d argaz amezwaru i iɛacen deg Tuṛuft d Asya (Néandertalien), maca d argaz atrar (Homo sapiens). Adeg n udrar Iɣud, ufan-t i tikkelt tamezwarut deg 1961. Llant deg-s aṭas n yidrizen (traces) n useqdec n tmes. Ixefawen n yifecka yerɣan, fkan-d tagnit i yimussnawen i wakken ad kecfen leɛmer n yimsukfilen (fossiles) s yiwet tetwilt (technique) yettektilin ilikṭrunen deg twerdamin (minéraux) mi ara yili ttwasseḥmant yakan. Ɣer tama n yiɣsan-agi, uffan-d daɣen iguraz n yiɣersiwen d yifecka yettwassnen deg temnaḍin-nniḍen n tefriqt. Ayagi ibeggen-d afraq n telmest deg yiwet n tallit ɣef yal umenẓaw (continent) n tefriqt. Tagrut-agi tameqrant n umnadi deg temhazt talsant (paléoanthropologue) Jean-Jacques Hublin akked d terbaɛt-is, teffeɣ-d deg tesɣunt n tussna « Nature » ass n 07 yunyu 2017.

  T. Umaziɣ 

  
 Tanzayt n wass-nni n 1u n wunbir i iεeddan, snat n tuddar seg tudrin n tɣiwant n Ait Assia Mimoun gant timeceḍt n ḥartadem. Tuddar-agi d Iɣil n Wuccen d taddart n Uqawej. Imi deg taddart n Uqawej zlan aseggas-agi 9 n yizgaren, acku d taddart meqqren aṭas. Ma deg taddart n Yiɣil n Wuccen zlan 4 n yizgaren. Ma yella deg taddart n At Ttxelfat zlan kan yiwen n uzger ass-nni n lğemεa 04/11/2016, imi taddart-agi meẓẓiyet aṭas aṭas.Tuddar-agi, mazal ṭṭfent deg wansayen iqdimen, i d-ğğan lejdud-nneɣ. Ma d iswi n lewziεat-agi n ḥartadem, ɣef wakken i d-qqaren yimɣaren, xedmen-tent i lmend n tfelaḥt, ssuturen deg Sidi Rebbi ad d-tili ṣṣaba deg nneεma, ad d-yessew wakal s waman n ugeffur, ad issebεed tiwaɣiyin n twenaḍt. Am wakken neẓra belli lewziεa tesεa azal d ameqqran deg tmetti taqbaylit, ama zik ama tura. D tagnit ideg ttemlilin medden, imi yezmer lḥal aseggas ur ttemyagaren ara, imi yal yiwen yelha kan deg ccɣel-is, am wakken qqaren zik: “ temmlal tasa d way turew”. D tagnit daɣen ideg ttemεawanen yimdanen gar-asen, imi yal yiwen ad yexdem ayen iwumi yezmer. D ass ur necbi wiyaḍ, imi taddart si rrif armi d rrif ad tečč akk yiwen n yimensi s uksum, am ugellil am unesbaɣur, yiwet n lmakla ara ččen. D tagnit anida tettnerni tegmat, anida daɣen ttiğhidden wassaɣen gar yimezdaɣ n yal taddart. 

<p style="text-align: right;"> Adaoun Abdelghani 

<div> 
  
 Tuɣal tberḥ-d ussan-agi iɛeddan tneɣlaft n usegmi aɣelnaw Mass Benghabrit Nouria, belli ad ad tili tegnit tis snat i uɛiwed n ukayad n taggara n uswir n tesnawit, yettwasnen s yisem n BAC, seg 13 alamma d 17 deg waggur-agi ideg nella, mebɛed mi d-tenna aniqal deg wussan imenza n waggur n cutenber. Leḥsab n wid ur nesɛeddi ara akayad-agi deg lwilaya n Tizi Uzzu, yewweḍ ɣer 2 558 n yisnawiyen, alaḥsab n yisallen ineggura i d aɣ-id-yewwḍen seg Tenmehla n usegmi n lwilaya-agi. Gar 2 558 i izeglen akayad-agi, llan deg-sen 392 n yinelmaden iɣurbizen (wid yeqqaren deg tesnawit), ma d leḥṣab n yinelmaden imunan (ileliyen) yewweḍ ɣer wazal 2 166. Inelmaden-agi, ad ɛiwden, ad sɛeddin akaya-d-agi deg 9 n wulmisen n yikayaden, yellan deg tlemmast n temdint n Tizi Uzzu, am wakken daɣen ara d-ilin ɣef lmendad-nsen wazal n 1 000, gar yiselmaden akked yimɛiwen n usegmi. Ma ttiɛad n tririt n yigemmaḍ, ad d-yili sya ɣer taggara n waggur-agi, ama i wid i sɛeddan tikkelt tamezwarut i d-yellan gar 11 alamma 15 seg yunyu iɛeddan, ama i wid ara i sɛeddin deg tegnit-agi tuzzigt ara d-yilin seg wass n lexmis d afella.

  Ghani Amazigh 

  
 Teḍṛa-tt d tira n Muḥya akked leqdic-ines am tneqlet-nni n webrid, win kan i d-iɛeddan ad ixarref. Akka dɣa seg-mi yemmut, yuɣal wayla-s d carraɛ neɣ d lmecmel . Kra n win, yenwan iman-is d amuggay( dramaturge) neɣ d amsufeɣ( metteur en scène) yettnadin ɣef taceqquft umezgun ad yazzel ɣer ukufi n Muḥya akken ad yeddem , la ccwer la ḥezzeb. Zzun akken ayen yura Muḥya d ayla n taddart ur nesɛi bab. Awal ɣer wayeḍ ad ak inin at imalwayen-agi ,yedman imextafen, yenwan taẓuri d tazemmurt, cerw-tt-id kan ak id-tefk iɛeqqayen: “d tajmilit i nebɣa as nner i Muḥya deg akken i t-nettɛuzzu. Nekni nettnadi ad nerfed isem-is akken yiwen ur t-itettu.” Xuḍi nutni ayen i ten- yecqan d tadrimt( tin n les subventions id ttawin s ya d s ya) ara d skecmen ɣef ɛrur n win yefnan tudert akken ad yerr lɛez i wawal n teqbaylit. Di tudert-is deg leɛmer inuda ad iɣalet ayen id yesnnulfa , neɣ ad yessekcem asurdi s wayen id yesqucceḍ deg tibḥatin n tsekla d isefra, d tullizin neɣ tinfusin. 

 Mačči kan d aya , ula d-asmi yedder mačči yufa-d iman-is ɣer rrif , ɛezlen-t widak is yeqqaren nekni tura dayen nessaweḍ? Meɛna deg akken sellaw yifer n iwezlanen-agi, yebɣan temɣer xas bessif, uɣalent timseḍsay timucuha-nsen ! 

 Tefra-tt d Muḥya am Muḥ n Muḥ-nni yedman aqabac xas yeẓra si zik tabaɛ ulac. Muḥ n Muḥ swan tid-is isihranen, Muḥya swan tidi n lmux-is ideɣṛan n tẓuri. Acu- n tajmilit i-ilaqen i Muhya nnig aḥarreb ɣef leqdic-is. Niqal nniɣil u leqrar kra yura, d kra yexdem ad yuɣal deg adlisen ara icebḥen tinedlisin( librairies) tinkeṛḍiyin( bibliothèques), ziɣemma iqerrs-aɣ wul nekni s iyennat-en –agi! Netterggu anṣib deg ixmir. Teḍṛa-tt yid-nneɣ am win yebɣan ad yeṭṭeḍ ilili , neɣ am win yejguglen deg ufruk ameclux. 

 Akkin akka , zzhir yeṭṭuqet. Kra nwan yisen i tbedd tmurt, kra ɣilen ma ɣaben ad yeɣli igenni, kra sefruyen ad awin tilelli, kra tt-ggalen ur ḥenten ad ɣeḍlen lbaṭṭel, yal wa anwa amendayer yesseḥma akken aɣ yezuzen. Netta ziɣ teḍṛa-tt yid-nneɣ am akken is yenna Lounis Ait Menguellet : “nettnadi ɣef tisura / tawwurt werɛad i tt-nufi!”

 Susem kan a wlidi! Id yenna Muḥya. Yak Ṛebbi aɛziz lebṣel qerreḥ, ulamma iggiru yezga ɣef yimi ur nxeddem ara lbulitik nekni.Ala nexḍa yerna ur neččiḥ-ara! Awin i lḥun deg yid a win ilḥun deg uzal…xas tettban teqreb, ur ttamen, inni mazal!

<p style="text-align: right;"> Aït Slimane Hamid  

  
 “D ccbaḥa n teẓgi, tin ur nennum amdan, i yirran lewhi n Yuba d Tiliwa (tawacult tabestuḥt) iwelleh ɣur-s. Dɣa yal tikelt i deg ara qesden asikel neɣ aḥewwes, d uguren i ten-immugren : yal acuriq iqubel-it undeqqac. Maca, anect-a ur yirri lebɣi n yiman deg rrif. Yal andeqac yewi-d aɣbel, yal aɣbel yewwi-d amennuɣ, yal amennuɣ yewwi-d tifrat ; leɛtab a d-yawi asteɛfu. Anda tifrat tessaweḍ sin n wassaḍen-a deg yiwen usikel ɣer leslak n Nunda, tilemẓit yettwaḍelmen, i bɣan yemcumen ad rren deg-s ttar. D amennuɣ i tezdeg d tayri, ger wussan semmḍen deg teẓgi.”

<p style="text-align: right;"> Tukkist seg usebtar aneggaru 

  
 Tanelmadt Moussaoui Melissa, n uɣerbaz alemmas Akli Amar n tɣiwant n Wizgan, tufrar-d deg umḍiq amezwaru di lwilaya n Tizi-WUzzu deg ukayad n uswir wis sin B.E.M s ugemmaḍ 18,93 di leɛmer-is 14 n yiseggasen. Tanelmadt Melissa, d yelli-s n taddart n At-ɛica taɣiwant n At-Yeǧǧar. Tlul ass n 23 yulyu 2002, aswir-is amezwaru telmed-it deg uɣerbaz amezwaru Buda Muḥend Saɛid n temdint n Wizgan, syin tuli ɣer uswir wis sin, telmed deg uɣerbaz alemmas Akli Amar n temdint n Wizgan. Dɣa tanelmad-agi Melissa Moussaoui, tfures aṭas tagnit ɣer imawlan-is deg ulmud-is, imi nutni d iselmaden di sin deg uswir wis sin. Melissa tessaram akken ad tkemmel amecwar-is yelhan deg ulmud, akken ad d-teffeɣ d tamejjayt. Syin terra tajmilt meqqren ama imawlan-is, ama i yiselmaden-is i ibedden aṭas ɣer yidis-is, u dayen I tt-yeṣṣawḍen texdem agemmaḍ-agi yelhan u tḥar-d amḍiq amenzu. I usmekti kan, uletma-s n Melissa, Dihya Moussaoui tḥella-d amḍiq amezwaru di lwilaya n Tizi Uzzu deg ukayad n B.E.M deg useggas n 2002, s ugemmaḍ 18,39.Nesaram-as i Melissa afud igerrzen di leqraya-s d umecwar yelhan di tudert-is, imi leqraya d tafat n ddunit.

<p style="text-align: right;"> Islam Bessaci 

  
 Ɣef wamek ẓran yimdanen, aṭas n Yiferkanen at teglimin tiberkanen i d-ikecmen tamurt seg wacḥal d aseggas tura. Ɣas ma llan ur caḍen ara, maca simmal irennu yettzid umḍan-nsen armi uɣalen ttwamẓaren deg qeddac n yidigan. Ladɣa deg yiberdan ansi ttɛeddayen lɣaci, imi ssuturen deg-sen tallelt n tuččit neɣ n tedrimt. Ɣas ma Iferkanen-a, ttuneḥsaben d iberraniyen gar tarwa n tmurt, lameɛna ineggura-a wulfen-ten degmi zgan ttwalin-ten. Acu kan, iban-d d akken iberkan-nni ur qqimen ara kan deg yiberdan, maca uɣalen ttawin iḍarren-nsen ula ɣer tudrin. Dɣa, aya yeḍra-d ussan-a deg temnaḍt n Ayt Smaɛel, i ibeɛden s wazal n 70 n yikilumiṭren seg waɣir n Bgayet, mi d-kecmen kra n Yiferkanen ɣer taddart, lfan tiferkiwin n yimezdaɣ. « Wehmeɣ ussan yezrin mi walaɣ deg tferka n yiwen seg taddart-nneɣ tameṭṭut d taberkant tbubb agrud, tettekkes rreman ɣas werɛad yewwa swaswa, teggar deg teckart war ma tcawer bab-is! ». I aɣ-d-tenna yiwet d Tasmaɛlit. D ayen i d-yessegzayen belli d ccer i d-yewwin Iferkanen ad lfun ayla n wayeḍ. Imi qqaren: “laẓ d akafer, win yelluẓen ad iker”. Daymi imezdaɣ n Ayt Smaɛel ur ɛriḍen ara, ad menɛen i Yiferkanen-nni ad nnalen igumma n ṭṭjur-nsen. Aha d ayen i iɛejben i yiberraniyen-a, yeǧǧa-ten ad qqimen deg temnaḍt n Ayt Smaɛel. Armi uɣalen mmeẓren leḥḥun sdat tḥuna, tama n yimezdaɣ. Kra seg Yismaɛliyen yusa-asen-d uḥulfu n uɣiḍi i Yiferkanen-a i d-yeggran deg ucali akken kan ad afen ayen ara ččen, neɣ anda ara sɛeddin uḍan. Kra-nniḍen, d akukru i d-yerzan ɣur-sen, imi tilin n yiberkanen-a, ttuggaden ad d-teglu s wayen ur nelhi.

  Kaisa Khalifi 

  
 Akken ẓran wid akk yeṭṭafaren tilufa n udlis, tettwaldi di Lezzayer tamaneɣt, ass n 26 deg ṭuber iɛeddan, rreḥba tagraɣlant tis 22 n udlis, ara yekfun ass n 5 deg unbir-a. Am dima, ur iban ma tettmagga tedwilt akken ad ternu ccan i umeskar d udlis, neɣ akken kan ad teg kra n leswaq n tedrimt n wa d winna. Aya, acku tuget n yimeskaren, i d-yessufuɣen ladɣa ɣef ddemma-nsen, ur ufin tawwurt tettwaldin ma bɣan ad ssisnen ayla-nsen neɣ ad mlilen imeɣriyen, meskud ur sɛin tadrimt swayes ara xellsen timeḍqatin n uzzenz. Rnu, ula d wid i d-yessufuɣen ɣer teẓrigin, ur teɣzif nnuba-nsen din ugar n sin neɣ kraḍ n wussan. « Ttruḥuɣ tikwal d aḥewwas ɣer rreḥba-a n udlis deg tmaneɣt, maca werǧin ufiɣ tsaḥ-iyi-d tegnit iwulmen ad zzenzeɣ ayen uriɣ ». D awal n yiwen n umeskar amunen. Ahat mačči s waṭas n wawalen ara yegzu yiwen liḥala ma neẓra belli ula d imaẓragen, ččan tiyita seg tsertit n rreḥba-a n udlis, anef ɛad ihi amaru ayiwen. « Ula aseggas-a, iban-iyi-d ur ttiliɣ deg SILA. Ur sɛiɣ idrimen ad xellseɣ amḍiq n tnezzut i yeɣlayen mačči d kra ». Akka i aɣ-d-yenna yiwen n umaẓrag seg Bgayet. Di lawan ihi ideg adlis yettili yal aseggas d asentel n rreḥba n udlis, nezmer ad d-nini mazal ur yettunefk i umaru umkan-is, netta war-is ur ttnuḥent tira. Deg waya, ulamma kkin seg tɣemmar yemxalafen ddeqs n yixxamen n usiẓreg s wayen i d-ssaẓragen, ayendin n yimeskaren ara iɣiben i tikkelt-nniḍen ɣef tegnit-a i d-yessemlalayen imḥemmalen n udlis. 

  M. K. 

  
 Tamaziɣt, d awal i d-yemmalen tutlayt i ttmeslayen ugdud amaziɣ di tama n Ugafa n Tefriqt, am wakken i d-yemmal idles, amezruy d tsekla n uɣref yimaziɣen s umata. Awal-a n tamaziɣt ɛziz ɣur-nneɣ mačči d izli, acku yuɣal d azamul n tfenṭazit, tidet, tissas d lḥerma, tutlayt n tyemmat, idles … Dayen i yeğğan imawlan-is ad as-gen amur deg uḥric n tsekla timawit d tin n tira (inzan, icewiqen, tamedyazt, timucuha, timsaԑraq …) .Acu kan ass-a, tamaziɣt teḥwağ tira i wakken ad d-teqqim i tsutwin (générations) i d- teddun ɣer sdat. D ayen i yeğğan dda Mulud At Mԑemmer ad d-yini yiwen wawal s wazal-is, imi yeqqar deg-s: «Win yebɣan tamaziɣt, ad yissin tira-s.» Amek nettwali tamaziɣt deg uɣerbaz Azzayri mebɛed 20 n yiseggasen n uselmed-is S umata?. Acu n wuguren i d-temmuger s umata di 20 n yiseggasen-a yezrin?. Tura ma nmuqel ɣer cwiṭ-agi, yellan deg tallit-a ideg nella, ad-d-naf uguren d imeqqranen deg uḥric n uselmed, ad-d-nadder seg-sen: Deg tazwara, ad-d-nebder ugur i d-ttemlilin iselmaden akked kra n yinelmaden, acku ɛeddan-d, yineggura-a, ɣer tesnawit , werğin ɣran tamaziɣt, ama deg uɣerbaz amezwaru neɣ uɣerbaz alemmas .Ugar n waya aṭas seg-sen ur ssinen la tira, wala timawit. Ugur ameqqran ɣer yinelmaden iɛerbawalen ala tutlayt n taɛrabt i swayes i ttmeslayen, ala tin-a igezzun (fehmen). Tamentilt n waya, imi ur tt-lmiden ara la deg uɣerbaz amenzu, wala deg uɣerbaz alemmas, yerna ttekkin ula d imawlan deg wugur-. Deg tis snat, ad-d-ncud asentel n uɣbel n wahil d yidlisen n leqraya, dima deg tesnawit, ad-d-naf d yiwen wahil i d-iɛawden, ulac deg-s amaynut. D ahil-nni n uɣerbaz alemmas i d-iɛawden deg tesnawit, yerna d isenfar-nni, d timsirin-nni n wahil n uɣerbaz alemmas i d tid n tesnawit. Mebla ma nettu aɣbel n yidlisen, imi deg tesnawit ur nessexdam ara adlis aɣurbiz, acimi? .Acku ahil uselmed deg tesnawit ur iwulem ara ayen yellan deg yidlisen-a. Deg tis kraḍet, ihi mi ara as-nɛeddi i wugur-agi, anelmad ur yeḥwağ ara kan tira-ines, neɣ xerṣum ad yissin ad-tt-yemmeslay (timawit) , neɣ ad yissin kan Amezruy-is,. Acu kan d lawan ad yelmed s tutlayt n tmaziɣt ; acuɣer ur ilemmed ara Amezruy s tmaziɣt? Neɣ tarakalt, tafelsafit d tiyaḍ s tutlayt n teyemmat. Acuɣer d tutlayin- nniḍen i yuɣen amekkan deg uselmed? Amedya d asexdem n tutlayt n taɛrabt deg kraḍ n yeswiren-a, ma deg tesdawit d tafransist i yuɣen amekkan-i ?. Acuɣer ur ttmeslayen ara yinelmaden s tmaziɣt, ama deg tneɣrit, deg unnar n uɣerbaz, akked unemhal…atg?. Tamaziɣt teḥwağ aṭas n rray (rray ibnnun, mačči win yetthuddun), ilaq-as aṭas n uxeddim ɣer sdat, teḥwağ ad ddukklen iɣallen, imi akken qqaren imezwura :«Yiwen n ufus ur yekkat ara lkeff». <span style="white-space: pre;"></span>

<p style="text-align: right;"> ADAOUN Abdelghani 

  
 D tikkelt tis snat aya i d-tuwi tdukkla iqeddcen ilmend n yimuḍan n tgeẓẓal deg Tizi Wezzu, asarag deg uxxam n yidles Mulud At Mɛemmer ass n ahad 04 deg mayyu 2016 , akken ad ẓren yakk yimdanen belli tikci n tegẓelt seg umdan yeddren , neɣ s tfekka n win ixeddmen tawaɣit maci d ayen yellan d lmuḥal imi ilaq ad kksen axemmem-nni n diri , bɣan ad d-segzun i lɣaci a,leqqem n tegẓelt seg umdan ɣer wayeḍ ur yeḥwaǧ ara lxuf wala akukru imi imejjayen-agi d –yemmeslayen ama d mass Belɛasla, ama D Badawi d wiyaḍ, nnan-d ur ttagadet ara aqlaɣ ilmend –nwen ! , llan wid yeḥlan nduwa-ten ur d-yelli kra n wugur , yerna win ur neẓri ara d acu ara yexdem ad iruḥ ɣer tdukkla –agi ad as-mlen d acu ara yexdem sani ad iruḥ , ula d win ur nesɛi ara adrim swayes ara idawi, ad t-ɛiwnen imi aselway n tɣiwant n Tizi Wezzu mass Mangellat yefka-d tadrimt i wigi yuḍnen, yella-d uskasi dinna deg uxxam n yidles ,rran-d imejjayen-agi ɣef yisteqsiyen ama n yimuḍan teɛna temsalt ama d wid iduwan ɣer-sen neɣ ara idawin ɣer-sen ɣas akken llan kra n yimuḍan yesḥasfen aṭas imi ula d imawlan-nsen neɣ atmaten-nsen kukran akken ad asen-fken tigẓelt, ɣef waya tadukkli –agi tekkat akken ad tqenneɛ imdanen , ad fken tigẓelt, neɣ xersum wid ixedmen kra n twaɣit ad mmten ad fersen tagnit akken ad asen-d-kksen tigẓẓal-nsen ,imi win yemmuten yemmut meqqar ad d-ḥyun win i tent-yeḥwaǧen, akka tidukkla –agi tekkat akken ad nuɣal am tmura n lberrani anida ur yelli ara yakk n wugur-agi n tikci d uzraɛ n tegẓelt, yerna aqerru n tdukkla –agi d win ijerben aṭṭan-agi ɣer taggra yeḥla ,ɣef akken iqarren win ijerben ara testeqsiḍ uqbel amejjay.

<p style="text-align: right;"> Zakia Ben yahia  

  
 D tumert i yettɛeddayen berdayen ɣef wul mi ara nwali imura d yimedyazen-nneɣ rẓan asalu i usider n tutlayt. Ṭṭfen abrid n tira d usufeɣ, ulamma weɛrit tegnatin ideg yettnuzu udlis. Dɣa, ɣas d timerwin n yiseggasen-aya segmi yebda aɛaned n tewriqt tacebḥant s yisefra-s, acu kan armi d ussan-a kan i d-yessufeɣ umedyaz-nneɣ Ḥamid Ayt Sliman ammud-is amenzu n yisefra s tutlayt tayemmat. Adlis i iɛeṭṭlen akken ad d-ilal, s uzwel n«Gar wul akked tasa», deg-s azal n 120 n yisefra. Tuget seg-sen ttawin-d ɣef tmagit, tifelseft, timetti, ddunit, atg. Yeffeɣ-d udlis-a deg Internet ɣer teẓrigin Lulu.com, imi ur wɛiren lecɣal deg-s, di leɛḍil ad d-yeffeɣ ula da deg tmurt ɣef wawal n umeskar. «Deg wammud-a, wwiɣ-d taḥawact n kra seg yisefra i uriɣ gar 1977 d 2016. Llan xedmeɣ-ten deg Mustɣanem, Yellel d Гilizan, ayen i d-yeqqimen deg Tmurt n Yizwawen». Akka i aɣ-d-yenna bab n udlis. Ad d-nini belli amaru Ḥamid Ayt Sliman d bab n waṭas n yidlisen s wazal-nsen. Amur ameqqran seg-sen s tutlayt tafransist, maca ɣef taluft tamaziɣt, d tezwawt. D asmekti kan, deg yisefra n wammud-a, ad naf wid swayes yewwi arraz n uxxam n yidles Naǧi Neɛman n Lubnan, deg useggas n 2012.

<p style="text-align: right;"> M. K. 

 
  
 Soraya HadjArab tlul di tmurt n Wawras deg useggas n 1976. D taselmadt deg agezdu n tutlayt tefṛansist di tesdawit n Batna. Ttewwid doctorat ines deg weḥric icudden ɣer tussna d tmeslayt( sciences du langage) di 2012. Mačči d izli n tagmiwin ( recherches ) i texdem s ddemma deg uḥric-agi n tmeslayt akked d win tasnilesmetti( sociolinguistique). Am akken diɣen i texdem aṭas n isaragen( conférences) ama di tmurt-nneɣ ama di tmura nniḍen ɣef tussna-agi . Nnig amahil-agi, Soraya tesɛa tamedyazt (ama s teqbaylit neɣ s tṛumit) deg idammen-is, dayen-nni i tt-id yewwin ɣer ugni n yedlisen imi deg aggur n fuṛaṛ-agi yeffeɣ-d wammud amenzu isefra-ines « Periple d une nostalgie » ɣer tiẓrigin edilivre di Franṣa. Ɣef udlis-agi , ɣef tasekla summata yella-d gar-nneɣ uskasi-agi :

  Yeffeɣ-d yekkan udlis-inem amenzu ddaw uzwel “ periple d’une nostalgie” , amek id ilul wedlis-agi, acu n isental yeɛna? 

 Ammud-agi n isefra ula d nekk yella ɣer ɣuṛ-i amzun d tammufirt( surprise). Dayen ɣef ur bniɣ-ara. Asmi bdiɣ ttaruɣ, ur yelli ara d lbal-iw ad iffeɣ d taktabt. Ddiɣ-as kan i lebɣi i lxaṭer acku ttafeɣ tadfi di tira. Ulac ayen yifen tira! Ulac ayen yifen tayri n tira. Xas amur ameqqran n isefra yellan deg adlis-agi ( azal n 48 n isefra ) aɣbel-nsen d tayri d wayen icudden ɣer tayri. D tamedyazt yesburr-n nnesma n leḥmala , tilellit yuran s yiwen uɣanib afessas amer ad yesnefsusi kra ɣef wul-awen n imeɣṛiyen.

  Amek id t-ussa Soraya ɣer tira ? Ales-aɣ-id inig –agi ɣer ugni n tmedyazt. 

 Si zik n zik hemleɣ tamedyazt. Temẓi-w tefrawes i yisefra n imedyazen imeqranen am Lounis Ait Menguellet akked Matoub Lounes. Wid iyi ṭṭfen afus( diɣen-nni) akken ad rzuɣ ɣer tmurt n isefra akked tira d Paul Eluard, Baudelaire…d wayen akked id mmlaleɣ deg umecwar n tudert –iw ama di tasdawit neɣ anda nniḍen. Acu kan niqal rriɣ zerb gar-i akked tmedyazt acḥal d aseggas acku amahil-inu (tasnilesmetti) d agni akerfat.. ur yesɛi ara leɣṛi neɣ ttra n tirga yettawin lexwaṭer ɣer isefra. Zziɣ-d ɣer isefra asmi ɣriɣ i tikelt tamezwarut isefra s teqbaylit. di ccaw teḍṛa-tt yid-i am yeduqqsen , yufa ziɣ yella wacu ixuṣen ixf-iw akked iman-inu. Tella deg-i tɣawsa tuffirt tessutur ad tifrir ad twali tafat. Ṣṣuṛa-yak tefrawes acku Ḥulfaɣ ufiɣ-d lebɣi-w ufiɣ-d tutlayt-iw ( di Batna tamaziɣt ur tuɣ ara aẓar akken ilaq). Ɣef aya taɣuṛi n isefra s teqbaylit tella ( i nekk) d tuɣalin ɣef lɛinser n tnaṣlit, ɣer tmurt n leqbayel!

  Yeqqar Kateb Yacine : tameṭṭut yettarun teswa azal-is n wewṛaɣ…amek tettwaliḍ kem.. wis ma teshel taluft i tameṭṭut yettarun di tmeti-nneɣ ? 

 Awal-id yenna Kateb s wazal-is…maca di tmeti yecban tagi-nneɣ, anda argaz yerra kulci ddaw ugrez-is..anda tiseɣlit n leɛwayed terna-d taẓẓayt-is, anda yir tamuɣli akked d yir awal rnan-d lhemm-nsen, ur as yeshil ara i tameṭṭut ad tekcem annar n tsekla akked tira a beɛɛda ma yella teɛna isental yeḍfer “ ahama akked didi”! Ilaq tabɣest akked tasa akken ad yini yimi; akken ad yaru yimru ɣef timsal-agi. Mačči d izli n tilawin ( i zemren i tira) rrant rreẓẓa i leqlam-nsen-t, ggumant ad arun-t acku yewɛer usweɛdi , yewɛer mi ara k-yeḍfeṛ yir awal.

  Turiḍ isefra s teqbaylit .. am akken diɣen terriḍ isefra n kra imedyazen si teqbaylit ɣer tṛumit…acu n lfayda yellan deffir n usuqel –agi? Acu ara d yawi i tsekla-nneɣ? 

 Tidet , iḍṛisen imenza yak uriɣ-ten s teqbaylit, acku d win i d-abrid iwulman i wakken werǧin ad yegzem umrar gar-i akked tmurt n leqbayel. Maca ayen iyi ttɛeṭṭilen( di cɣel-agi) d aḥulfu d akken taqbaylit-iw txus kra..a beɛɛda deg ayen yeɛnan illugan n tira s teqbaylit. Meɛna ay akken yebɣu yili , ttafeɣ tutlayt-nneɣ( taqbaylit) tzad, tezmer a tt-ɛebbi merra isental yecqan amdan ama da neɣ anda nniḍen.Tasuqqilt d yiwen ubrid ara yezdin tameslayt-nneɣ akked yidles –nneɣ ɣer talsa , ɣer umaḍal s lekmal-is. S tsuqqilt nezmer a nessiweḍ asekkud aqbayli i wid ur nessin ara teqbaylit .

  Acu ara d tiniḍ ɣef tmedyazt tartar n teqbaylit? 

 Ttwaliɣ-tt simmal tettnerni, imal-ines yenǧer. Di lǧerra-s d tutlay-t-nneɣ i yettafen ixf-is, id yettafen lliqa s wacu ara timɣur akken ad tili nned ɣer nned akked timeslayin-nniḍen. Ass-a tamedyazt n teqbaylit tezmer i yal acqirew i yal asentel.

  Kra n win yettarun amzun iger isem-is ɣer ssuq yeznuzu deg imeṭṭawen-is … I kem amek im id tettban tamsalt ? Acu i kem-yesmendagen akken ad taruḍ? 

 Nebɣa neɣ nugi tira teggar “ Inekiw” ( le Je) deg urar. Ilaq amdan ad yaf tilist gar ayen yellan n yiman-is d wayen yellan beṛṛa n yiman-is. Ayen yellan d aferdis seg-s , d wayen yellan d aferdis di lmecmel( wiyaḍ). Yella weḥric deg iman-nneɣ i tteffeɣ afus, ur yesɛi ara lqid neɣ acekkal…ay akken tebɣu tegga ifergan neɣ tilisa tifrit-nneɣ( notre conscience) leqrar-is ad yenser . Mi id yeffeɣ wedlis.. iban kan kra nura yuɣal d ayla n wiyaḍ…ttikkin deg-s merra imeɣṛiyen.

  Acu id tettheggi Soraya akka ɣer zdat? 

 La ttaruɣ adlis-nniḍen ara yilin yemxallaf ɣef umezwaru agi , imi ayen s wacu ara yeččaṛ d udem nniḍen n tsekla . Dayen umi qqaren “le haiku” . Le haiku ( kradifyar) d yiwen uɣanib n tira id yekkan si tmurt n Japan yuklalen ad yettwassen ɣer-nneɣ a beɛɛda s teqbaylit. Acku le haiku yeccelqaf di kra n wawalen (tlata n yifyar) iḥulfan id teslal tegnit neɣ teswiɛt amzun d tugna akken ad tqazem lawan d wemkan i leslaf.

  Awal-im i yimeɣṛiyen n weɣmis n imaziɣen? 

 Sermeɣ ad ɣṛen “«périple d’une nostalgie» i w akken ad leqḥen deg-s tudert. Sarameɣ ad ddun yid-i deg inig-agi I sen id siɣ. Xuḍi d Elsa Triolet id yennan : «imeɣṛi d netta i tigejdit ɣef yebna ungal. Di tilawt yezga-d yemsawa netta d umyaru, mebla imeɣṛiyen ula id yexdem umyaru”.

<p style="text-align: right;"> Ait Slimane Hamid  

  
 Annect d ayen i yeswehmen ilemẓiyen ladɣa i yesran ad slen i umaṭṭaf-nsen, maca daɣen ad ḍefren isallen ineggura n temnaḍin n Bgayet skud ala win n Ssumam i ten-id-yettawin s wugar n tazzla. Rnu, aɣilif-a n tuṭṭfa n lemwaji n rradya-ya inuḥ seg wayaqeddac. Ma nemmeslay ɣef tɣiwant n Ayt Smaɛel i iggugen (ibeɛden) s wazal n 60 n yikilumitren ɣer usamar-anẓul n waɣir n Bbayet, imezdaɣ-is d wid umu yettwaffer yimesli n umaṭṭaf-a deg teɣzi n wass. Yettusemma, ur ssawaḍen, s wallal i bɣun ɛerḍen, ad d-ṭṭfen asɛeddi n wahil-is war iɣilifen igeɛmura d urxerxec yizizen-nni yessefqiɛen. Ad d-neg ugar n usegzi i uneɣmis,  dakken ayen i d-yernan ugar n usiḥissif i yimezdaɣ n Ayt Smaɛel, d mi ssawaḍen mebla uguren ad slen i yimaṭṭafen nniḍen, am umaṭṭaf wis sin, amezwaru d wis kraḍ, akked win n Seṭṭif, ma d win n tama-nsen n Ssumam alama ɛyan deg uqeɛɛed, rnu werǧin tezdig am wakken yezmer walbaɛḍ ad yegzu awal. Ma d win n Tizi, akken teqqar tenfalit: ruḥ anig i ak-nniɣ. Ɣas ma taggara-ya kan, yefka-d uneɣlaf n teywalt, mass Ḥamid Grin, awal n asirem dakken sey-a ɣer yimal iqerben ad yettwazuzzer umaṭṭaf-a n Ǧerǧer ɣer ddeqs n twilayin. Aredmani, ɣas ma araǧu n yiɣermanen n temnaḍin-a yettwaḥeggzen deg tmaḍlarant yewweḍ s aḥdid, maca asirem n unuḥ n umaṭṭaf n Ssumam mettwal Idurar n Udrar n Fad ed Takkuct mazal-it ibedd ɣas s lḥir, skud aql-aɣ deg tallit ideg ineɣmisen n tamiwin ttwasmenyfen sɣur medden. 

 I usneɣmes kan, amaṭṭaf-a n Ssumam ilul mraw ed tẓa (19) n yiseggasen tura ɣer deffir, yettusemma deg 1996,  s lebɣi n udabu alemmas n Lezzayer tamaneɣt. Maca ar ass-a ur yelli wayen i d-ibanen deg-s d tiẓin ɣer sdat ladɣa deg wayen yerzan ttawilat n usiweḍ, wamma ahil n wussan nezmer ad d-nini yettɣentir cwiṭ seg wass ɣer wayeḍ, mačči ala di remḍan. Akken i d-yeqqar wadeg internet n umaṭṭaf-a, aneggaru-ya yettceyyiɛ zun lemwaji-s s yinzizen n 300 n yikilumiṭren, wanag ar tura yerwa usenqeḍ yisalli-ya skud ula d kra n yimeḍqan n waɣir anda yettwaẓẓa umaṭṭaf-a tezga d tunẓirt tuṭṭfa-ines iwennɛen, tesḥissif deg yiɣermanen i d-yessuturen ad d-rren yinesdabuyen i tsutriwin-nsen. « Nekk sgumaɣ ad fehmegh amek ssawaḍegh ad d-ṭṭfeɣ ugar n xemsa n yimaṭṭafen nniḍen n tmurt war acxerxec maḍi, ma yella d win n Ssumam, win n twilayt-iw, yuɣal d awezɣi ad as-sleɣ seg taddart-iw ala ma ɛeddiɣ seg Lberǧ n Mira akkin ». Aya yenna-yaɣ-t-id yiwen n yilemẓi seg Ayt Smaɛel.   Seg tama nniḍen, ɣas ma yella ufran tikwal gar yifassen n uɣerman, mi inuḥ dɣa umaṭṭaf-a iɣef nettmeslay ula deg ugensa (satellite) iseggasen-a yezrin, maca allal-a iban-d yeẓẓay ɣur kra, yeggug ɣur wiyaḍ, ma neẓra belli ala deg uxxam i yezmer yiwen ad as-isel s udimu-ines. Rnu tella yiwet n taluft mtanwan fell-as aṭas n medden, tin i d-yeqqaren dakken ableɣ (volume) n umaṭṭaf n Ssumam din yenqes ma nga aserwes akked umaṭṭaf amenzu neɣ d wis kraḍ s tefransist. Ɣef waya, ad gen amliḥ wid terza taluft lemmer ad d-gren iman-nsen ad frun aɣilif-a n tuṭṭfa n umaṭṭaf n Ssumam, n waɣir n Yemma Guraya, deg kra n tɣiwanin, am tin n Ayt Smaɛel dɣa.

<p style="text-align: right;"> Mhenni Xalifi 

  
 Abrid yessawen ɣer uɣerbaz ‘’Talah Mohamed’’ n taddart n Yiɛellalen akken yessawen umecwar n umennuɣ i d-tuɣ tmaziɣt seg tefsut n tmanyin ar ass-a. xas ulamma amennuɣ yettkemmil, meɛna tamaziɣt-nni ha-tt-an di lakul, neɣ ɛad deg uɣerbaz, akken i ḥemmlen yinelmaden ad t-id-inin. Nerza ɣer taddart n Yiɛellalen yellan deg tɣiwant n Ait Yahia Moussa acku dinna aselmed n tmaziɣt mačči taḥerfi, mačči d tajerrumt kan deg temsirin : dinna d aselmed n yidles amaziɣ s umata ; d ttrebga ɣef leɛwayed n lejdud, ‘’ayen i d-nnan d wayen i d-ǧǧan’’ ; d tirrugza n yizem n udrar Krim Belkacem i d-ilulen deg taddart-nni. S yiwen wawal, d taqbaylit-nni. Aya, yella-d s lmendad n yiwen uselmad netta d urfiq-is i yefkan azal ameqqran i wayen tettawi tutlayt deg yijifar-is mačči kan d tasnilsit taḥerfit. Tajmilt ad tuɣal i Mass Meziani Mohamed. Deg uɣerbaz-agi, nufa igrawen yettɣennin, yessunuɣen, yetturaren tamezgunt, ddabex uḍar, agraw i d-yelhan s useḥbiber ɣef ugama…lḥaṣun dayen kan i d ttrebga, i d aɣerbaz ara tessirmeḍ i tsuta i d-iteddun, acu kan s…teqbaylit. ‘’Ma ad ɣren warrac-nneɣ tamaziɣt am taɛrabt, ulayɣer ! Neẓra sani ara teddun : ad d-ffɣen d irebraben imaziɣen.’’ Akka i ttxemmimen kra. Mi nekcem ɣer daxel n tneɣrit, nufa inelmaden ḥedqen dayen kan. Tturebban armi ! mi ten-nesteqsa ɣef tmaziɣt, ha-t-an wacu i d-nnan :

  Boudia Ali :  tamaziɣt walaɣ-tt belli d tutlayt lɛali, tuklal ad tili d tunṣibt deg tmurt n Lezzayer. Mi qqareɣ tamaziɣ, aṭas n temsal i lemdeɣ, ladɣa ɣef ledjud-nneɣ d wamek ttidiren. Lemdeɣ amezruy n yimaziɣen. Ihi, ass-a, tewwi-d fell-aneɣ ad tt-nesnerni, ad nessali azal-is. 

  Celia :   ttafeɣ mliḥ iman-iw mi ara qqareɣ idṛisen s tmaziɣt. Tamaziqt, teshel, mačči am wakken ttxemmimen wiyaḍ. Ihi win yebɣan ad tt-iɣer, yezmer. D tamaziɣt deg uɣerbaz i yi-d-yeskeflen lejdud-iw, d nettat i yi-d-yemlan amezruy-iw. Batatache Thinhinane nettat tefka-aɣ-d aḍris i tura. Terra iman-is deg umekkan n ubabat i yettweṣṣin mmi-s. ha-t-an uḍris n Thinhinane :

<p style="text-align: center;"> “Lehyuf (lkif) 

 Lehyuf neqqen yal aseggas ugar n 200 000 n yimdanen deg umaḍal, ttruḥun d asfel. D ayen i yi-ǧǧan ad ugadeɣ fell-ak, am nekk am yimelyan n yibabaten i yettagaden ɣef tarwa-nsen. Ihi, ad ak-id-mmeslayaɣ i wakken ad ak-nhuɣ. Lehyuf, lhan kan i wid i ten-yesnuzun, i yettrabaḥen adrim s uɛemmur. Iqettalen-agi, urǧin tessen-ten nutni i wakken ulac d acu ara ten-yaɣen, ad izmiren ad ak-d-ssiwḍen rraj-agi-nsen. Ma d arraw-nsen, ttḥadaren-ten akken ilaq, ama s wučči, ama s lebsa neɣ s tmezduɣt. Lehyuf, ttarran tudert n wid i ten-itessen d ahawec ur nettfakka. Ttekksen-as i umdan nnif-is, sseɣlayen-as leqder-is. Netta ites-iten i wakken ad iḥas s tumert, maca ur tettdummu ara. Ur yeẓri ara belli la ineqq iman-is, la yetthuddu tudert-is ilhan. Yal tikkelt, ul-ik, aqerru-k, aksum-ik, si tama, la ɛeyyun. Ma d wid i ten-yeznuzun, si tama-nniḍen, la ttrabaḥen. Imsixesren-agi ur ssinen la cbaḥa, la rreḥma, ur sɛin tayri deg ulawen-nsen. S ciṭ n rraj-agi ssawaḍen ula d imecṭaḥ ur nesɛi zher ad ɣilen la ttidiren tudert ssaramen. La ak-d-ttmeslayeɣ i wakken ad ak-ḥadreɣ, xas akka meẓẓiyeḍ, ẓriɣ tfehmeḍ-iyi-d.

<p style="text-align: right;"> Thinhinane” 

 Ha-tt-an ihi amek nebɣa ad tili tmaziɣt deg uɣerbaz : ad d-arun yinelmaden ɣef wayen bɣan mačči ad d-ttɛawaden ayen kan i asen-d-qqaren yiselmaden-nsen am les perroquets. Yenna-as winna ‘’Amek ara irebbi uselmad ur netturebba’’. Afud igerrzen i yinelmaden d yiselmaden n uɣerbaz Talah Mohamed. Mebla ma ttuɣ anemhal-is akked yixxadem akken ma llan.<span style="white-space: pre;"> </span>

<p style="text-align: right;"> H.Moula  

  
 Seld iseggasen n uraǧu deg unezgum d layas n wayen ara asen-iḍemnen tignatin yelhan n udawi, a-t-an yusa-d umaynut ara yessifsusen am acemma taɛkemt ɣef yimezdaɣ n tɣiwant n Ayt Smaɛel, i yeggugen s wazal n 70 n yikilumiṭren ɣef waɣir n Bgayet. Dɣa, ulamma mi d-leḥqen ussan iɛeddan dduzan n rradyu i tzeqqa n udawi n Tizwal ur tmid tumert, tura mi d-tewweḍ tkerrust n usaɛef snuffsen Wat tɣiwant n Ayt Smaɛel asnuffes n talwit. Isalli-a yessefreḥ akk imezdaɣ n Ayt Smaɛel d tuddar i as-d-yezzin am Ayt Rrif i yettabaɛen deg tedbelt taɣiwant n Tsexriwt. « Yelha, ad d-nini d akken ur d-tusi ara tkerrust-a n usaɛef akka kan, wanag d leqdic n terbaɛt n Usqamu aɣerfan n Ayt Smaɛel i d-yewwin agemmuḍ-is ». I d-yenna uselway n tɣiwant n Ayt Smaɛel Mass Sadeq n Ayt Urbaɛ, send ad d-yessegzi kra n tlufa i yerzan liḥala n udawi deg tzeqqa n Tizwal. « Segmi i d-yella usnadi (laboratoire) n uslaḍ akked tmacint n usɛeddi n rradyu, a-t-an terna-d tkerrust n usaɛef i usiweḍ n yimuḍan-nneɣ. Maca ur imid uqeddic da! Nettraǧu ad yettwaldi ussan-a i d-iteddun uqeddic izerben akken ad ḥulfun yiɣermanen-nneɣ di laman i llan s tidet ». Yewwi-d ad d-nesmekti belli aqeddic izerben (Service d’urgence) d ayen i llan suturen seg waṭas-aya yimezdaɣ deg yimḍebbren n tɣiwant. Imi amkan ideg i d-zgan ur as-tlaq ara kan tmenḍayt ara yettawin amuḍin di lawan ɣer tzeɣwa n udawi d sbiṭarat iqerben, am win n Umrij d Xerraṭa, maca ula d aqeddic-a izerben iḥettem-it-id lḥal. Ayen yakk ttidiren Wat Smaɛel d uguren n udawi deg wakud, ladɣa deg tsemhuyt tasemmaḍt ideg regglen yiberdan, iban-d d afakul uɣdim i waya. Daymi a-en-an akka yimezdaɣ ttɛussun s ccuq tagnit ma ad yettwaldi dayen uqeddic-a tama-nsen deg Tizwal. Ladɣa imi taggara-a ur neccden s waṭas tazeqqa-a seg wakken txus deg ttawil, ḥaca i tukksa n tuɣmas d udawi n tiggest (ljerḥ). « Asmi ara nesɛu aqeddic izerben, imir-nni nezmer ad d-nini nesɛa tazeqqa n udawi deg Tizwal. Wamma tura ḥala nettaf-itt deg tfessasin-nni kan ». D awal n yiwen n umezdaɣ n Ayt Smaɛel.

  M. K. 

  
 Ccfawa n teqcict d tullisin nniḍen” d adlis amezwaru n Lkaysa Xalifi. Yeffeɣ-d ar Tezrigin Tira.

 Tlul-d Lkaysa Xalifi di taddart n Ayt Smaɛil , di Bgayet, di yunyu 1991. Tettaru tamedyazt , akken daɣen tettaru s-ya ar da di kra n yeɣmisen.

  
 Yerna-d Mhenni Xalifi ammud n tullisin (“Nna Geltum”) ɣer tezrigin Tira. D wa i d adlis-is wis krad. Amezwaru d ammud n yisefra i wumi isemma “ Nnehda n uḥulfu”. 

 Wis sin d ungal i wumi yefka azwel “Asdawan”. 

  
 Ɣas yettelḥam-d ukayad n BAK, aṭas n wussan i beṭṭlen yinelmaden n tesnawit Maɛuc Idris deg Tsexriwt. Dɣa, s yisem-is d aselway n tdukkla n Krun (asqamu n taddart), daɣen d aselmad deg uɣerbaz alemmas n Tizwal, nesteqsa Idris n Ayt Ɛmer ed Ḥmed (Gemmac) ɣef rray-is deg tegnit-a!

  D acu akka i la iḍerrun deg tesnawit Maɛuc Idris?  

 Akken i t-id-uriɣ yakan deg yiwet n tiɣri ; d inelmaden n useggas amezwaru ed wis sin i xeddmen tagant (grève) ur ttaǧǧan ḥedd ad yekcem, acku ur qbilen asɛeddi n yikayaden-nsen deg yunyu, yettusemma deg remṭan. Netta ur yezmir unemhal ad asen-d-yeg kra. Taɣtest-a (décision) tekka-d seg uɣlif (le ministère).

  Ma yella akken-nni, yaḍra iban-asen-d wahil n usɛeddi deg remṭan?  

 Ur ẓriɣ. Ẓriɣ kan belli ula d inelmaden n uɣerbaz alemmas ad sɛeddin akk deg wayyur-n. Ihi, yettban-iyi-d ad asen-d-yili ttawil ed tegnit igerrzen i waya.

  Acimi deg wussan n tagant ur tettsubbum, kunwi s yibabaten, ad teskecmem tarwa-nwen? 

 Nella nettaṭar i wannect-nni maca ur as-nezmir yal ass. Mačči d tidak i d tifrat. Aya d ccɣel n tedbelt (administration) n tesnawit i yugin ad d-tesbeyyen iman-is ma tella. 

 Rnu, tagnit-a ur teffiɣ ɣef yiwen… D wid ara yesɛeddin aBAK i yenṭerren ugar. Maca tura waqila atan msefhamen belli wid yesɛeddayen aBAK ad ɣren, ma d wid n yiswiren nniḍen ur ttekcamen alama i asen-tban. 

  Anwa i sebba almi ur ɣrin warrac-nneɣ aseggas-nsen akken ilaq? 

 Nniɣ-t-id ad as-d-alseɣ, d tadbelt n tesnawit i yellan d sebba almi aṭas n wakud i iruḥen i yinelmaden-is. Ihi ala nettat i d sebba seg drus n tzemmar-is.

  Amek tettwaliḍ lḥal n yisnawanen i yeɣɣaren deg tesnawit n Ayt Smaɛel ? 

 Tura akka, sliɣ uɣalen i tɣuri, rnan xeddem asečču segmi i d-yeɣli akken ublaḍ. Maca ad d-nuɣal ɣer wanda ed wamek yebna s uzrab, lemmer mačči akken ur d-iḍerru wayen yeḍran. 

<p style="text-align: right;"><span style="white-space: pre;"> </span> Yesteqsa-t: Mhenni Xalifi 

  
 Ǧamal d Ǧamila ɣran akken deg uɣerbaz amezwaru armi d tasnawit. Ǧamal yeḥrec aṭas deg leqraya maca yecmet deg ṣṣifa. Ǧamila teqreṣ deg leqraya maca tezyen dayen kan . Ǧamal iḥemmel Ǧamila axaṭer tezyen aṭas.Ǧamila tekreh Ǧamal axaṭer yecmet aṭas. yiwen wass, yenn-as Ǧamal: “Nekk drewceɣ fell-am a tuzyint.Disem-im i d awalim.Bɣiɣ ad zewǧeɣ yid-m akken ad ffɣen warraw-nneɣ d uzyinin am kemm, d uḥricen am nekk”. Terra-as Ǧamila: “Ma te-ddrewceḍ, ruḥ ad t-ruḥeḍ s axxam n yimehbal ma d igerdan zemren ad d-ffɣen d ucmiten am kečč yerna d iɛeggunen am nekk.» Asmi sɛeddan akayad n l BAK, Ǧamal yezger ɣer tesdawit gar yimezwura ma d Ǧamila tuɣal s axxam. Zrin yiseggasen, Ǧamal yeffeɣ-d damejjay n wulawen (Cardiologue). Yiwen wass, Ǧamila tesɛa uguren n tdawsa deg wul-is. Truḥ ɣer umejjay d Ǧamal i ixeddmen di temnaḍt-nni n at wuccen. Imi itt-wala Ǧamal, yuɣal-d lehlak-is n tayri d amaynut. Ǧamila ilaq-as ucerrig (l’opération). Yekkes-d ul-is iduwat, yerra-t s amkan-is, yura fell-as “I Love you” Yenna-as Ǧamal: “Ilaq ad, tuɣaleḍ aggur id-iteddun akken ad waliɣ ma teḥliḍ akken iwata.” Yezri waggur, tuɣal-d Ǧamila. “Azul fell-am a Ǧamila ! Teḥliḍ mliḥ neɣ ala ?” “Azul fell-ak a ṭṭbib ! Ḥliɣ maca tikwal ttḥulfuɣ amzun akken yettmeslay-d yid-i wul_iw maca ur fhimeɣ ara d acu id-yeqqar.” “S wacu tutlayt id-yettmeslay?” “Cukteɣ s tegnizit” “Twalaḍ a Ǧamila, lukan i teɣriḍ tagnizit tili i tfehmeḍ d acu i yebɣa wul-im! Cfiɣ asmi i neqqar deg uɣerbaz alemmas. Mass. Ḥemmar yettawi-d tamsirt, kemm tettmuquleḍ udem-im deg lemri ddaw n tdabut.” «I kečč d acu i tettmuquleḍ?” “Nekk ttmuquleɣ lemri deg udem-im. Uɣal-d aggur niḍen, ad waliɣ ma teḥliḍ. Maca, abrid-a, sell mliḥ i ṣṣut-nni, amer ahat d ṣṣut n wul-iw imi tesliḍ mačči d ṣṣut n wul-im.” “Iwqet akka i tuɣaleḍ d amedyaz? Qqim kan d amejjay, ad tnefɛeḍ meqqar timetti, ad tdawiḍ meqqar timetti , ad t dawiḍ imdanen.” “Akka a Ǧamila, ad dawiɣ ulawen n yimdanen ma d nekk ulac win ara idawin ul-iw.” “Aɛni ula d kečč thelkeḍ ? Dawi imani-ik neɣ teḍra yid-k am uḥeddad nni ur nesɛi tafrut?.” “Kellex kan ɣef wul-iw a Ǧamila! Acḥal n yiseggasen aya akka i txeddmeḍ!” “Ruḥ ad twaliḍ amejjay niḍen!” “Ul-iw yebḍa d iceqfan, ur yelli umejjay i izemren at idawi !”.

<p style="text-align: right;"> HEMMAR BUSSAƐD 

  
 Iweǧǧiben d ansay aqdim ɣer leqbayel, d ass amenzu n tyerza ɣer yifellaḥen, ttmagaren-t medden s lfuttuḥ n lxir, ssaramen ad yelhu useggas n tyerza am wakken sfiliten, ad yili lxir d ṣṣaba deg yigran.

 Gar wayen xeddmen lejdud, nezmer ad d-nebder aya: sufuɣen izgaren, ad tezwir tyuga n uxxam At lxir n taddart, ad teddu tmeṭṭut tameqrant n uxxam, ad tawi aɣerbal deg-s remman , ibawen , tajilbant, irden , tazart d lmesbaḥ. Ad dehnen tagersa , ma d arrac ad ṭṭfen deg ufus n tsilet. S umata, akka i d-yettili uɛeǧǧeb di tmurt n leqbayel . Imezdaɣ n taddart n Teslent di tamnaḍt n Ssumam, di tɣiwant n Yiɣram gar wigad i mazal ṭṭfen di leɛɛwayd. Ass-nni, 26 di tuber yezrin i weǧben , muggren ass amenzu n tfellaḥt. Amek i d-yella uweǧǧeb di taddart n Teslent ? Ddurt uqbel aweǧǧeb, nnejmaɛen deg taddart, msefhamen i wakken ad d-ssufɣen tirbuyin n seksu n ubisar ɣer umraḥ n taddart iwumi qqaren ‘’Sidi Abdjlil d Uɛetman’’ ass imensi n iweǧǧiben , yal axxam ad d-inawel seksu n temẓin neɣ n yirden, ma ulac d smid , abiṣar ad yili d asafar agejdan . «Nebɣa ur yettemgarad ara nwal gar uxxam d wayeḍ , acku iswi–nneɣ d ajgugel deg wansayen n lejdud , mačči d timsizzelt gar yixxamen, anwa ara ad d-inawlen a xir n wayeḍ» i d- yenna Mass Boualem Iskounen s yisem-is d lɛaqel n taddart . Imi i d-yewweḍ lawan-nni n usečči , mlalen-d Wat taddart, win-d tirbuyin n ubiṣar, llan wid i d-yusan ula si berra n taddart, ttidiren di temdinin-nniḍen. Gar-asen, ad naf Mass Buyusef i d-yusan seg Uqbu. Nnig n 70 n yiseggasen-aya i yezdeɣ di temdint-nni , maca yal mi ara ad d-tili tegnit am tagi, yettas-d igellu-d s tarbuyt-is. Mi i t-nessteqsa , yenna-k : «deg tignatin am tigi, tettuɣ abɛad ɣef taddart. D akal akked wansayen n lejdud i yi-d yessawalen yal tikelt . Rnu, ttawiɣ-d arraw-iw i wakken ad myussanen d Wat taddart. ‘’Aẓar yettabaɛ tara’’…» Imensi ass n yiweǧǧiben, yessemlal-d arrac, tiqcicin , imɣaren akked ilmezyen di Teslent. : «nessaram, d ass ara yesdukklen cmel, wa ad qqiment leɛwayed i tsetwin i d-iteddun, acku d nutenti ara ad tent–ikemmlen», i d-yenna Ali Teslent yiwen uɛeggal n taddart. 

<p style="text-align: right;"> Brahim Benhamouche  

  
 Si Wyidir d lamin n yiwet n taddart deg tmurt n Leqbayel. Qqaren-d ulac win isewqen ɣef taddart-is am netta. Fernen-t imezdaɣ d aqerru ɣef taddart-is acḥal n yiseggasen. Si Wyidir d yiwen ur nettcuḥu ara di lweqt-is. Yeqqar:‘‘lecɣel n taddart zwaren akk lecɣel’’. Anda i as-d-ssawlen, iruḥ d amezwaru. Ɣef waya, ttqadaren-t u ḥemlen-t medden aṭas.

 Yiwet n tikkelt, ikcem-d deg yiḍ s axxam, ieeṭṭel di tejmaet, ṭṭfen-t lecɣel n taddart. Yufa-d mmi-s n mmi-s uread igen, yenna-as-id: leeslama a jeddi, tεeṭṭleḍ aṭas ass-agi! Acu-t i txeddmeḍ akk di tejmaet? 

 Yenna-as jeddi-s: a mmi iṭṭef-iyi cɣel n taddart, yak nekk d lamin! D imsewwaq n taddart. Lecɣel n taddart zwaren akk lecɣel. Nekk d ṭemman i yi-ttḥamin, nettsewwiq ɣef taddart: nettḥarab ɣef nnif n yimezdaɣ, 

 wa ur iḥeqqar wayeḍ, wa ur ittaweḍ wayeḍ. Nferru uguren d-ttemlilin imezdaɣ, nteddu deg ubrid n lḥaq, ntekkes lbaṭel…

 Aqcic: amek tferrum taluft ger sin n yimdanen ilhan a jeddi?

 Lamin: a mmi ma lhan di sin ur d-ttruḥen ara ɣer tejmaεt. Taluft nsen ur d-tettaweḍ ara ɣer-neɣ, ur tt-nettissin ara,

 ferrun-tt i yiman-nsen weḥd-nsen.Wa ad yeǧǧ cwiṭ i wayeḍ dɣa ad tt-frun. 

 Aqcic: a jeddi i mi ara yili yiwen ilha wayeḍ dirr-it! Lamin: a mmi, tamezwarut, nessawal-asen-d ɣer tejmaet i sin yid-sen. Nessel-asen, yal yiwen ad d-yini amek teḍra tedyant illan gar-as d uxṣim-is. Ssyin win iḍelmen ad t-nsenṭaq ɣef ccada. 

 Nessenqas cwiṭ i win iḍelmen nrennu-t i win-a nniḍen, dɣa ttasen-d swaswa, mtawan ɣef ṛṛay n tejmaet. 

 Ttaken lwaεda di tejmaɛt, 

 Ccix ittak-asen lfattiḥa, ssyin ttuɣalen s axxam ferḥen di sin yid-sen imi tefra tedyant-nsen mebla ma yeɣli-d weeḍur wala tugra-d lexsara gar-asen.

 Aqcic: a jeddi, i mi ara n-ruḥen sin n yimdanen dir-iten i sin?

 Lamin: a mmi, dɣa d ayen i yi-isεeṭṭlen ar tura ass-agi!

<p style="text-align: right;"> Ramdane LASHEB 

  
 Tajmilt i as-yuɣalen i yiwen uɣyul n tmurt n leqbayel, d tajmilt i yettuɣalen kan i yimdanen mechuren deg ddunit.

 Anemhal n’’Le Cabaret Sauvage’’ i yellan deg tmurt n Fransa, yusa-d ɣer Makuda, taddart-is  i d-yezgan seg tama-agi n Tegzirt i wakken ad yawi aɣyul ɣer Fransa. Ihi, yexdem-as apaspur, yewwi-t yid-s. Mi yewweḍ, yerra-as tajmilt tameqqrant daxel n’’Le Cabaret Sauvage’’ i imechuren aṭas deg tmurt n Fransa, ladɣa ɣer Leqbayel.  Akka, ihi, mebɛed tajmilt i as-yuɣalen i uɣyul s tezlatin sɣur Slimane Chabi akked Zedek Mouloud, tewweḍ-d tejmilt s uḥewwes. 

  Yuklal-itt imi d netta i yebnan tudrin n leqbayel, akken ẓran akk yimdanen. Mazal lxir ɣer sdat. Wissen kan acḥal Visa i as-d-fkan ?

 Hocine.M

  
 Yiwen umzuxxu seg uxxam n Lḥaǧ Meẓyan, yettruḥu netta d tmeṭṭut-is ɣer lexla, ɣer Tasift ddaw taddart n At Xelfun. Itteddi taqerrabt n Sidi Xaled Abḍella. Ass-nni, iruḥ-d weḥd-s, yuɣal-d seg lexla, ur d-teddi ara tmeṭṭut-is. Yersa-d abernus bu sin yiqelman, tamekkḥalt ɣef tayet-is, zzux, ttnefxa, iedda-d taqerrabt. Akken kan i d-yewweḍ ɣer tqerrabt, iffeɣ-d yiwen lewǧeh si Buria. Abbu-nni akk ɣer uebbuḍ-is, isseble-it. Ilḥa cwiṭ dɣa yeɣli. Wwin-t s axxam deg uferrug. Ulac anda ur tewwin ara, ad t-dawin, ur as-d-ufin ara ddwa. Qqaren, d tiyita i d-yettewwet. Alammi yewweḍ useggas i as-ikkes waṭṭan. Dɣa qqaren-as : “Sidi Xaled Abdella Bu tnezduxt deg Talata Ur iḥemmel abeṛṛani Mi ara d-iṣub s ttnefxa Tiyita terza ul-is D lbaṛud i d-yettara”

  Ramdane Lasheb 

  
 Am wakken yella deg wahil n Tdukkla Tadelsant Adrar n Fad, ussan n amhad ed sem n sdat-neɣ, 30 ed 31 deg wayyur-a n yulyu, yetturaǧu ad yemmag yiwen n warmud (activité) s wazal-is deg urebbi n Udrar n Fad. Ttiɛad-a i yellan deg wahil seg wacḥal-aya d win i nnument yakan tlawin n tɣiwant n Ayt Smaɛel iseggasen-a ineggura: d amsizwer adigan (local) n yiqennucen n Ayt Smaɛel. D tagnit yettwaḥemmlen nezzeh sɣur waṭas ideg sut tiɛellamin skanayent-d acu ṭra ssnent ad gent s yideqqi n yidurar deg umaḍal wayeḍ. Daymi, tal yiwet dɣa tettwanced ad tesres deg uxxam n tdukkla aqennuc i as-yehwan, win i d-tebna s ufus-is s tɣara tansayant. Syinna mara d-yaweḍ wass n tririt n yigmaḍ, imi tella tesqamut tuzzigt tessen i yiqeddicen-a – gar-asen Zahir ed Lxeyyer Brahimi – ad d-binent tid i d-yufraren s wacu i d-gant, i ara yawin arrazen n wannuz ed usebɣes, ɣas tidak nniḍen ad asent-yettunefk kra ula d nutni ilmend n tikkin-nsent. Ɣur tsednan n Udrar n Fad, tesɛa amḍiq ed wazal d igeɛmura tagnit-a, ɣas ma mačči xilla i mazal ttherrisent afrur, neɣ ttqellibent azdud. Ma neẓra dakken tatrara i d-ileḥqen iseggasen-a ineggura teɛfes s yilebbazen-is ddeqs n wansayen seg wid-nneɣ. Dɣa, d ayen i yeǧǧan Tdukkla Tadelsant Adrar n Fad tesnulfa-d amsizwer-a iɣef nettmeslay: akken ad tessebɣes tid i mazal ṭṭfent deg tnaslit, daɣen ad teǧǧ tiyaḍ sɛant lebɣi ad grent ula d nutenti ad d-skeflen tigemmi-ya tangawt (patrimoine matériel) seg tama-nsen, i isadden tnegger. «Nessaram ad ilint aṭas ara d-yaznen iqennucen-nsent ad ttekkint, mačči kan ala timɣarin, awi-d ukan ad ilint ula d tisliyin. S wakka, yal yiwen seg-neɣ ad eg amur-is i uḥraz n tgemmi-nneɣ». Akka i aɣ-d-yenna Fares Idir, amasay n usuddes n umsizwer-a n yiqennucen.

<p style="text-align: right;"> Mhenni Xalifi 

  
 TIZI WEZZU – Tettunefk tnattalt 450 imulyunen n yidinaren i twilayt n Tizi wezzu akken ad ṣegmen iberdan n tɣiwanin, i d-yenna, umaray amatu n uɣlif agensu d tenbaziyin tidiganin. Ahmed Adli, i yesselwin tasqamut tagraɣlift mm uswir unnig, akken ad walin liḥala n tneflit deg twilayt, yenna-d daɣen tanattalt-a ‘’teḍfer iwellihen i d-yefka uneɣlaf n Uwanek, aneɣlaf n Ugensu d Tenbaziyin Tidiganin deg tirzi-s ɣer Tizi Wezzu, ass n 13 Yebrir yezrin. Tanattalt-a, i yerna yenna-d, d ‘’tiririt ɣef wayen iceɣben iselwayen n tɣiwanin n twilayt’’. Ad tili daɣen terza aṣeggem n uẓeṭṭa n yiberdan n tɣiwanin. Akka, ad tezmer twilayt ‘’ad tesseddu akken yessefk ahil-is n tuksa n uɛzal’’.

<p style="text-align: right;"> APS 

  
 Lwilaya n Tizi-Wezzu teṭṭef amḍiq amenzu deg usefti deg waḥric n uyefki. Annect-a yettased s tebγest n yifellaḥen i yefkan laεtab iman-nsen akken ad-refden aḥric-agi, i wesnarni n tdamsa n tmurt. Maca deg seggasen-agi ineggura, ifellaḥen ttmagaren-d ugguren iwmi ur zmiren-ara, sebba n leγla n yisufar n wučči n lmal naγ lεelf, leγla n dwawi, rnu lexṣaṣ id-yettbanen di ttawilat, am trisiti, amman, ibardan d waṭas niḍen. Γas akken gten wugguren, maca ifellaḥen yettrebin lmal xarṣum wid yeseftayen deg uyefki dduklen afus deg ufus, xelqen-d tiddukliwin akken ad-mεawanen ad-affen tifrat s tdukli i wugguren-agi merra. Si tama niḍen, Tafidiralit n yifellaḥen yettrebin lmal tameqrant « Aksum azeggaγ d uyefki », n lwilaya n Tizi-Wezzu, tesḥasef aṭas γef yiεewiqen d wugguren id-ttmagaren yal ass. Γef aya sutren timliliyin akked yemḍebren taεna temsalt, ad-qqimen wa ad-sqardcen iγeblan s telqay i tifrat-nsen, s wudem yelhan. Tasqamut taγelnawt n tiddukla ifellaḥen izzayriyen, sḥasfen ula d nutni γef iεewiqen-agi id-ttmagaren yal ass ifellaḥen yettrebin lmal n lwilaya n Tizi-Wezzu, imi tugget seg-sen ur-zmiren-ara i taεkkemt, dayen i ideggren kra seg-sen zenzen lmal-nsen. Γer tagara, ifellaḥen yettrebin lmal n lwilaya n Tizi-Wezzu, sutren deg yemḍebren εlayen taεna temsalt, akken ad-ggren iman-nsen i tifrat n wugguren-agi s lεejlan ilfayda usnarni n tdamsa n tmurt

<p style="text-align: right;"> Islam Bessaci 

  
 « D tikkelt tamenzut ara xellseɣ 17000 n yidinaren deg yiwen n ukraḍyur. Cukkeɣ ahat nwan belli acu n lluzin i kesbeɣ, ladɣa ur ksibeɣ ara kra ttawilat ifazen ara yesserɣen ugar.» D ayen i aɣ-d-yenna Kamel, yiwen n umezdaɣ yerfan ɣef wayen i yettidiren tikkelt-a.

 Akka ihi, awal yuzzel ittezzi deg wussan-a ɣef tfaṭurin n lgaz d trisiti i d-yersen ɣef yimdanen d taɛkemt meqqren, imi tabzert mačči d tin xfifen, tin akken iwumi ara yizmir uxeddam. Imezwura i d-yekkren i wakken ad d-beggnen lɣiḍ-nsen d imezdaɣ n Haizer, i ixedmen yiwet n tmesbanit anda suɣen, ɛeggḍen mgal ayen akka i d-yersen fell-asen ɣas ulamma imḍebbren, nnan-d d akken ur d-tettili kra n tmerna deg ssuma n trisiti. Maca, tifaṭurin beggnent-d ayen-nniḍen, imi kkant nnig n tezmert n yimezdaɣ. At Haizer, ssutren aɛiwed n tmuɣli deg tfaṭurin-a, i d-yusan deg yiwet n tallit anda amdan yesseḥzab amek ara iqabel ameṣruf n waggur n Remḍan i d-yellan akka ɣef tewwura. Tabzert-a, tḥuza akk timnaḍin n twilayt, ladɣa deg Beclul anda imezdaɣ dehcen mi ṭṭfen tifaṭurin. « Ulac win iwumi i d-ssutren ddaw n umelyun n ssantim, » i aɣ d-yenna Rabah, yiwen n umezdaɣ n temnaḍt-a. Deg Tewrirt Tazeggaɣt, taluft tɛedda tilas, imi tifaṭurin ssuzfent tixerḍin n yimdanen. Tuget n wid i d-nemmuger, d wid yeccektayen ɣef leɣla, imi tabzert tejba nnig n sin n yimelyunen, mi akken ixeddamen ttrajun tajernant-nsen s ccuq. « Dagi di temnaḍt-a n Beclul, imḍebbren n Sonelgaz ttaǧǧan kan 15 n wussan-nni yellan d azref i wakken ad ixelles umezdaɣ. Ass wis 16, ad d-jbun fell-aɣ ɣer yixxamen, ma yella ur txellseḍ ara, ad ak-gezmen trisiti. Tura akka, ur neẓri ma yella ad nexdem ɣef warraw-nneɣ, neɣ ɣef trisiti, ma yal akraḍyur ad nxelles nnig n sin n yimelyunen ? “ Ɣer tama n taddart-a, anda kra n yimdanen sɛan akka lebyur i ssexdamen i tebḥirin-nsen, tafaṭurt mačči d tin ara iwali umdan: ẓẓayet ! Di temnaḍin-a, ulac s ddaw n tlata n yimelyunen, ayen yesxesren nniya i waṭas n yimdanen yebɣan akka ad d-ssekren kra n yisekla deg tferkiwin-nsen. Ulamma, yella wawal-nni n umedyaz anda yeqqar « Tettban-d lqima n tafat mi ara ken-yewwet wugur n ṭṭlam3, maca mi ara d-taweḍ tallit ara yessuzfen lǧib, ad yeɛreq leḥsab.

  M. Smail 

  
 Ad yazzel yimru, ad yenǧer  tiregwa ɣef lkaɣeḍ. Ad yeqwu wawal, alama yeseɛzeg widen ur nsel. Nennum addud ddew iɣerban  yegrarben. Ddew ixerban. Ddew tizeɣwa yeɣlin. Ddew lemqmat yegrarben.   Nennum amejed zdat iɛamuren n wakal. Nḥamel ṛṛiḥa n lɛefan.  Nḥamel isɣaren imerka.  Nḥamel tucga  ɣef izuliɣen n leɣrur. Akka id nekni  alama iɣ-faten yemdanen i netteqliliḥ ad sen nerr  azal.  Yella deg awal “ asmi yedder yecqaq aɛaqqa n ttmer, tura mi yemmut ɛalqen-as aɛarjjun”. Nesla yella wacu id  tt-heggin akken ad as rran tajmilt. Nekni s yinaten-agi nenna: “tidet mačči kan d tajmili i yuklal, imi am netta ulac timital.”Meɛna nugi a neddu d ẓẓiyar yesṭṭqten zhir ɣer tuqubtin tilmwain ,  imi werǧin nessin tikli uẓerẓur  werǧin nelmid tikli ufaruj. Win iwahmen xas ad yesteqsi. Ur nelli seg widen I teččḥen.  Lejwab iban.  Ur yelli n wass-a, ur yelli n yiḍelli. Telha tajmilit  limer yewweḍ lxid ɣer tisegnit.  Yelha usemɣer n wamdan limer mačči d tulsa n wawal akn  am win tewet tmagert. Netta s zikk  id yenna : “ ddu d-ubrid-ik  ay uhḍiq, wama  d agi, yeqwet uɛiwed n yiɣes asewwi. Fihel tuzya d ttunḍa ,  ur yelli d acu ara twaliḍ.  A win ileḥḥun deg yiḍ a win ileḥḥun deg uzal, i tezzi lmux-iw”.  Nesla , slan,  ahat a teslem ula d kunwi  acu id sewjaden. Timḥermin tiberqacin , lefwaḍi  turqimin ad nḍent i tṣaddarin akken ad ɣument leɛyub akked timenqas.  Si zik ne neẓra tismin terwent-d ala nḥas.  Meɛna tecmet werǧin a tt-iɣum ukaḥal, adaṛ uzlig ula id-as d yega uxelxal. Ma ṭas as yuɣal d ackal. Akka ula d leɛib-nneɣ.  ur yelli-ara  d imṣeḍhi.  Yessen  amek ad yeflali akken ad yaf abrid ɣer tqaɛet. Yettenfal-d  gar yinzizen imqerṣa. Tafawet werǧin tewwid d  tenqedurt, u teqendurt yellan werǧin i s-nnunef melba tifuwta. Neɛbbed asmerqaɛ!  Amek ara yeddu wul ɣer reḥba meskud  tasa tnegi s tewla? Hum u ɣum ṛebbi ɛaziz lebsel qareḥ. Yeɣli yicer ɣef akal, ahat  dayemmi akka sliɣ la ttmejident  lxalat . Wama yelha ad nemekti. Yelha ad neskfel tiden n yiḍeli. Yelha ad nemkti  asmi akken,  awalen-is s tufra, iten-nettawi. Wihin deg qelmun-is , tihin deg iciwi-s.  Seg tasfift ɣer tayed, nnḍen  yisefra-s ɣef  tudert d lexlawi.  Kecmen leḥwari  cergen aɛjar n tsusmi.  Ddin yufa wejṭuti  abrid ɣef unnar akken ɣef allen ad yezwi tindal.  meɛna acu tebɣa-m:  taqabact id yeddem teḥfa,dayemmi Na Fati tewet-itt lwehma. Lewehma iɣ yeǧǧen nebehba, ur negzi tin ur nebri I ta.   Inni-as kan i bab n wawal: “ afurk ɣef nejgugel yerka.” Ansi akken i-iɛedda lɛez ad immeɣ ddel. Awal ur yelli d asmiri, imi adif-ines d-aciri. Ulas imesli yuɣen leqrar seg yimmi. Ulac affus icebken ɣef ubeḥri. Imezwuya neǧran tira ɣer ublaḍ. Reqmen tudert-nsen ɣef usɣar. Tifinaɣ d lewcayer. Times ma telha i tuqda, aḍar yelha i twefɣa. akken ad ttdum lḥamu di tẓeqqa ilaq asɣer ara yesmeɣren tafa. Awal-nneɣ neǧǧa-t iruḥ seg imi akka nebḍa am ibawen ɣef lluḥ. Acu n tajmlil a bu tajmilit, acu n tebḥirt a bu teqwirt? Yella deg awal lebɣi-nneɣ meqqer , ul-nneɣ meẓẓi. ahat limer ad yuɣal ad yinni:” Acu-t sirk-agi?Ayen akka tɛebdem ṣelṭan n mejbada? Ayen akka teddam d iqanen? Ayen akka  iwen yeṭṭef asawan Si Qeddur u rbaɛtu? Aɛni tettum belli albeɛd akken izebbel yerna mačči d aɛdaw ayen-nni, wayeḍ akken id yesukes yerna mačči d aḥbib ayen-nni? Meɛlum a tettum imi izzi kan iwen-id yecnan kunwi ad taɣem disk-ines:”  Iḍelli leɛca, mi txeraq yis-nneɣ targit, nuffa amdan yettneẓma. Mi ten-lluɛa  nnena-as acu-t waya? Iself  i-wudem-is yenna: “ ḍemɛaɣ tubit  n lewqam seg widen ur nessin lewqam. Tura zrin leɛwam, anda iyi tebra-m iyi-d tuffa-m. D lexyal yeddurin lexyal. Ɛabbeɣ am uɛarrus ajeɣlal. Ur tegziɣ d -axxam neɣ d lḥebs i ledwam”. Limer id ak-terbiḥ ay ul, ass-a kra yura Muhya aten yefɣed d-adlis. Yettnuz anda ttnuzun tektabin . Yeččur timrefɛin anda ttrusun yedlisen.  Limer di tebḥent tinedlisin n yidlsen n Muḥya, tili ad yili s wacu ara nezdi lqed. Meɛna akken qqaren : ay atma llah lḥedd, imi lewqam ur as-yezmir ḥedd, aqleɣ am wid ur  neɣli ur nbedd! 

<p style="text-align: right;">Ait Slimane Hamid 

  
 Amezdi n At Mesbaḥ i d-yettaken tawacult “Ḥannaṭ” yellan di taddart n Tewrirt yettabaεen taɣiwant n Ukeffadu . Di tmida tis 20 uɣen akal deg uẓaɣar yellan di temnaḍt n Uzellagen aɣlad aɣelnaw uṭṭun 26 ,deg taddart “Bu Tagut “ɣef umhares Aṛumi “Tṭiṭaṛ”d win I yekksen amur-is i tmurt , yezzenz azaɣar i kraḍ n yirgazen deg udrum-nni , ṭṭfen agemmaḍ azal n 19 n igeṭṭaṛ , yesseɣ d aẓebbuj d tidekt , leqmen-t , yebra-d aṭas n yisufar “abu tteffeḥ , alemli, acemrar , abraraq&amp;hellip,;bḍan angalus ɣef sin ,yiwen yewwi-t d yiwen ,wayeḍ wwin-t d sin acku sin-nni d atmaten , llan-t ugar n 3000 n thatimin, ma d aleqqem yezga yal aseggas . Deg unekcum n waggur n tuber azemmur ibeddu iɣelli-d seg tzemmrin ,ass i deg ttruḥun ttawin asdar, deg wass n 28 tuber neɣ deg umenzu n yemrayen i wumi qqaren “leḥlal”d akud i deg azemmur d lawan-is ad-yenfel imi n taylewt , akken kra n waggur d imuras n umuwan din i ttafen tagnit ad mεawanen akken yella deg wawal “ afus deg ufus , taεekkumt ẓayen ad t-ifsus” , yal wa s uxxam-is ɣur-sen ugar n 27 yixxamen . Tanezzayt zik ad d-akin ad heyyin alallen n umahil , yecban imeḥbaken , iswalen ,…Mi d-llin icciwen n tafukt teḍwa tafat i tɣaltin ufella yal yiwen yelha s usaḍur-is , zdin iɣallen ,aεeqqa amenzu yekcem ɣer taswalt, meslen yiwen unnar d win i tadukkli , d azdi , leqḍen-t beṭṭun-t d iswalen d aεcaṛ wa i umɣid , kra i txxamt n udris , neɣ siğğwen-t ttaɣen ayen yuqan deg uḥriq ,mi yebda uzizwu ifennu , tagella ad d-tres ɣer lqaεa ad derwen ɣef yiwen imekli , tettban-d taḍsa ɣef ugam-nsen , tellef tifawt deg wallen-awen ,win ur nekfi ara alqaḍ xeddmen-as tiwizi d anabaz ad yemmed leqdic-is ,igerdan ttaken-asen tiswalin timeẓẓyanin ttagen-asen timzizwer akken ad yili umussu anwa ara ad tt-yeččaren d amenzu d alɣuɣ ,win mazal ttawin-as-d amegda “kkiɣ-d sswada , wwiɣ-d imeqyasen ,kečč ay aneggaru a leḥna-k n tberda iɣeṛsen” tameddit n wass tasmuḍi mi ara ad d-teɣli , ad jamεen taffa n uzemmur ɣer yiswalen ad berken seg yixxamen, iḍ-nni inaragen ad d-zzin ɣer yiwen uxxam aqbur “axrib” ,ameslay ɣef uzemmur n useggas-nni yal aεeggal s tambaṭ-is ma yurew neɣ xaṭi ,imɣaren tbub tesnagt ttaken-d tamseɣara i temsalt yuglen , ttalsen-d tinafusin yesseḍsayen i d-yettaran taktawt ɣer deffir amek sεeddan timeḍḍirt-nsen. Akken ussan n uzewwi alma cerwen-ten , di taggra “Furar “ isalayen alqaḍ mi ara ğğuğgen-t, azemmur ad d-yaẓeḍ di lmεisra ttağğwen-d i umgassu azal 1800 litrat n zzit , llan kra flen akkin .Mi ara ad uɣalen seg uzaɣar d rrbeḥ, d nneεma , d aɣbalu n uwlaɣ, d ameɣlid , akken i d as-qqaren :” zzit n uzaɣar , d asɣun “.

<p style="text-align: right;"> Abdous Azedine 

  
 Aseggas-a yella-d unbeddal n tnmehla anda acḥal d anelmad I d-yegren isuɣan ilmend n tuffɣa n tnemhalt-nni taqburt yesεan 10 n yiseggasen di tesnawit-a .Dɣa rran-d yiwen unemhal ‘’Ḥassayem’’ ikcem-d akken d yinelmaden di tuɣalin ,ɣur-s yakan tirmi deg uḥric usedwel. Ilugan iḥerkel-asen i yinelmaden d yiselmaden akk d inuwar ,tuɣal am uneqqas ,iteddu di tama-s kan , yefka azal i tmussni anda widak ifazen yewwi-ten ɣer temkerḍiḍt taɣelnawt di tmaneɣt id-yellan deg waggur n Tuber, yerra azal daɣen i yidles anda tidukla uɣerbaz usirem n tesnawit deg umenzu-nni n Yennayer yezrin sfuglen armud-a ɣef yiwen n wass s tallelt unemhal , anda yella wahil d ameẓyan ‘’timzikent d tiɣawsiwin n zik akk d yidlisen s tfarest n Tmaziɣt’’ , yella-d daɣen usarag s ɣur «Ɛezdin Zirem» , di taggara d tegnit d akud n ccna d anabaz d ilemziyen-nsen.Deg uḥric n tsekla anda ussan-a iselmaden n Tmaziɣt sewjaden-d aɣmis anda ara meslen d yinelmaden irran ad kkin akk d yiselmaden n tingawin-nniḍen ,wid yeṭṭfen aseɣti n yimagraden d useḍru-ines d iselmaden n Tmaziɣt anda yella gar-asen mass “Ɛecwi Ɛezdin” d netta id-igan amahil-a akk d tselmadin-nniḍen n tanga-a ,anda ara yili ugbur d anesbaɣur deg-s «isefra, inzan, azeṭṭa n wawalen , tullisin ,tamedyazt , timseεraq , tusnakalt ɣef kra umussnaw…..dɣa tadbelt ur teğği ara, fkan-d afus akken taεekkumt ad t-ifsus , ṭṭfen tasmilt n umsuded i uɣmis , ass ara tsisnen deg snat n tmerwin (20) di yebrir anda i tettuɣal tafugla n tefsut n umaziɣ. Tasnawit Uğeddi yellan di temnaḍt Ukeffadu daymen deg uɣlad n tmussni , tettak tabɣest i unelmad akken ad yaẓ ɣer dzat ama di tussna neɣ deg yidles.

<p style="text-align: right;">   Azedine Abdous 

  
 Tafaska tis 12 n Iwennan naγ ḥkku-d taẓuri “Raconte-arts», teldi tiwwura-s s wudem unsib ass n 24 almi d 31 di yulyu di taddart n Yigersafen taγiwant n At-yeğğar γef teɣzi n 08 wussan. Tafeska-agi tsuddes-itt-id tdukla n tẓuri n sinima n Tizi Wezzu, s lemɛawna n usqamu aγarfan n ugarzu n Tizi-Wezzu, taɣiwant n At-Yeğğar akked imezdaɣ n taddart n Yigarsafen. Tafaska agi ussand ɣer-s deqs inaẓuren, nnig n 300 n yinaẓuren izzayriyen xarṣum wid n tmurt n leqbayel d wid n tmura n lbarani id-yussan di Fransa , kamerun, Tunes d tid niḍen. Ahil n leqdic d amerkanti, anda llant temzikniyin, isaragen, isura, ticeqqufin n umezgun, timucuha, tamedyazt, ccna, timliliyin, uraren deg yiberdan akked yizenqan. Iswi n tfaska-agi d asnerni d unegmu n yidles amaziɣ d win n umaḍal, d umbadal ger tγarmiwin. Asentel n tfaska-agi d “Ger Yiḍelli d wass-a, Aḍar iteddu d Tara”. Tafaska ḥkku-d taẓuri yes-s ay d-tbedd tejmaεt n taddart n Yigarsafen anda iḥedren merra yimezdaɣ. Ḥasen Metref aselway n tdukla Inaẓuren n Tizi Wezzu yesefhem-d iswi n tfaska-agi, u yerra tajmilt meqqren i taddert n Yigarsafen i iggan irebbi i leqdic-agi, imi d yiwet n taddert id-yefkan amedya di tezdeg n twenaḍt di tmurt n leqbayel sumata, anda i tewwi arraz n taddert zeddigen di Tizi-Wezzu, n useggas 2014. Syen tasqamut n taddert n Yigarsafen rran tajmilt i kra n win i d-yusan ɣer tfaska-agi. Anazur Denis Martinez, yerra tajmilt i kra n wid iqedcen γef tfaska-agi i yettnarnin deg seggas γer wayeḍ, imi wa yettagem wa yettajew di tẓuriwin yemgaraden n umaḍal.

<p style="text-align: right;"> Islam Bessaci 

  
 Ɣas ttidirin akkin i yilel, akkin i tmurt n yizwawen, llan kra zgan deg-s s wallaɣ d wul almi i as-d-ttakken ddeqs n usnulfu d tarzeft, d abaɣur. Noufel Bouzeboudja, yedda deg umedya-a i d-newwi imi snagayen (cehden) yiqeddicen-is. Taggara-a, dɣa, yessufeɣ-d ammud n tullisin "D Tayri kan&amp;quot,; yerna iḥella-d arraz s yiwen n usaru i yemmuggen ula s tezwat. Newwi-d awal yid-s deg tdiwennit-a!

  Aɣmis n Yimaziɣen: Ad as-nebdu s warrazen i d-tḥellaḍ ussan iɛeddan deg kra n tfaskiwin s usaru n Allegoria i tgiḍ s tezwawt. Mmeslay-aneɣ-d ɣef tikkin-a akked umecwar n usaru-nni… 

 Noufel Buzeboudja: Allegoria d asaru i d-nhegga nekk akked 4 n yinaẓuṛen-nniḍen : Nobilis Bellator ɣer ufares (production) d aspanyuli ; Bamboocha ɣer uẓawan seg tmurt n Seṛbya am Nenad i imudden afus deg ufares ; ma d taɣuri s teglizit iga-tt Conrad Harvey ; s tespanyulit Alicia Manzanares : s teqbaylit d nekk. Nobilis Bellator d amedakkel-iw, iḥemmel ayen uwumi qqaren Timelapse (tugniwin i yettɛeddayen s tazzla). Ihi, iwala acu ttaruɣ, acu ttxemmimeɣ, yessuter-iyi-d ad xedmeɣ yid-s. Lliɣ ussan-nni di Spanya, nqesser, nehḍer, bdiɣ qqareɣ-as-d kra n yiḍrisen i uriɣ s tezwawt, ladɣa yiwen n uḍris anda ttmeslayeɣ ɣef tmagit s unamek afelsafi, anda uriɣ ‘’Ur lliɣ n da, ur lliɣ n dihin, tumert i d tamagit-iw.’’ Yenna-ak ihi, d wagi ! Bdiɣ asuqel d tira s teglizit almi d-yeffeɣ uḍris semmaɣ-as ‘’Allegoria’’, acku yemwata akked tugnatin i yellan deg usaru-agi anda amzun akken d ixef n umdan i d-yettmeslayen. Syin akkin, nceggeɛ-it i waṭas n tfaskiwin deg umaḍal, nettu-t acemma. Almi d asmi d-newwi arraz amezwaru di Vimeo (Awardeo) di Internet. Bdant akk tifaskiwin-nniḍen ttceggiɛent-aɣ-d icaggen n ufran unsib (Lauriers de sélection officielle), rnan-d warrazen-nniḍen seg Hollywood Independant Documentary Film Festival, seg Los Angeles, seg Sesimbra di Portugal, Best Short Timelapse di Timelapse Network… Lḥasun, ur nebni ara akk fell-asen. Ussan-a yezrin nella nekk d Nobilis Bellator di Portugal anda i d-newwi arraz di yiwet n tfaska n Umerreḥ d Yidles ideg ttekkint ugar n 22 n tmura. Ma d Conrad yewwi-yaɣ-d arraz-nni seg Hollywood.

  Ɣef tmuɣli-k, d acu i as-yefkan tazmert almi i d-yufrar? 

 Cukkeɣ yufrar-d acku imudd tamuɣli-nniḍen i tewsit-agi (genre) n tẓuri. Akken i d-nnan di The Monthly Film Festival: «Allegoria d awal anezmar ɣef talsa d tuffirin-is lqayen. D tiɣri ɣer teɣdemt, ɣer uzref d tlelli. D asuɣu i yellan di yal yiwen. D tiɣri i usirem, i tnekra.» Ma d Gary Yost d anfaras amarikani, yenna belli «newwid amaynut i tewsit-a n Timelapse, anda nefka anamek i umaḍal d tudert. Allegoria d asenfar i yettwaxedmen seg wul» i d-yerna. D tidet, s waṭas n wafud d wul i d-nesnulfa asaru-agi. Zemren ad t-walin imeɣriyen-nwen di Youtube neɣ di Vimeo s tutlayin-nni i d-nebder yakan. 

  Ad d-nuɣal ɣer tira. Terniḍ-d taggara-a ungal s teglizit «A pebble in the river» akked wammud n tullisin «D tayri kan». Tazwara melmi i as-tenniḍ ad d-ssufɣeɣ ungal s teglizit? 

 Taglizit d tutlayt i ɣriɣ di tesdawit. Uriɣ yis-s yakan di 2004 yiwet n tceqquft i d-nurar deg Uxxam n Yidles di Tizi ilmend n usenfar aneggaru n Licence-inu. Akka, tuget nniyya di tira-w tallit-nni. Werǧin nwiɣ ad ssufɣeɣ ungal ladɣa s teglizit. Maca akka, bdiɣ ttaruɣ ungal-a (Aẓru deg wasif) deg yiseggasen n 2004, ur t-fukkeɣ ara, rriɣ-t ɣer leqǧer almi d aseggas n 2010, rniɣ-as tira. Ttuɣ-t kra n tallit, akken almi d 2014, aseggas melmi i as-qqimeɣ s tidet. Ayen yeṭṭef annect-a akk n wakud? Acku lliɣ ttraǧuɣ udmawen i yellan deg-s ad teddu tudert-nsen i wakken ad iyi-id-tban taggara-s, acku d taqsiḍt i yeḍran s tidet. Ahat azal n 90% deg-s. Yeffeɣ-d di Cameroun akked Legliz. 

  Akken i d-yettban, ixulef aṭas wammud «D tayri kan» winna n «Ayha ssimra». D tidet? 

 «Ahya Ssimra» yettawi-d awal ɣef wudmawen i yellan di tmurt n yiqbayliyen. Ɣef Ɛemmi Klucar, ɣef Dda Ḥemmu, ɣef tudert n kra n yimdanen di tmurt. Ma ‘’D Tayri kan’’, udmawen i yellan deg-s seg waṭas n yimeḍqan deg umaḍal, wwet seg tmurt almi d London, Ssin, Ikwadur, Marikan, Sinigal… Riɣ deg-s ad aruɣ ɣef tayri, mačči kan tayri gar urgaz d tameṭṭut, tayri gar yimdanen, gar yimdanen akked yinurag-nsen, gar yimdanen akked yimdukkal-nsen, imdanen d uẓawan…atg. Iwakken ad nelmed si tɣermiwin-nniḍen, seg yimdanen-nniḍen. Akken i ak-d-nniɣ, bɣiɣ ad aruɣ s teqbaylit mačči kan ɣef yiqbayliyen, ɣef yimdanen deg umaḍal. Ahat annect-a ur t-nennum ara di tira s teqbaylit. Yerna yewɛeṛ wannect-a acku ɛerḍeɣ ad qqimeɣ deg unagraw n tidmi (système de pensée) n yigduden-a ur t-id-ttarraɣ ara ɣer unagraw n tidmi aqbayli. Amedya: Nekkni di taddart-nneɣ mi ara yezweǧ walbɛaḍ, dɣa ur d-yettbin ara akk, ad as-nini: ‘’seg wasmi i ak-qqnen tagust ur ak-nettwali ara akk.’’ Di Ssin mačči akka i ttxemmimen, ihi, nekk ferneɣ ad aruɣ akken iwata timetti d yidles-nsen: ‘’seg wasmi i ak-ceɛlen ticemmaɛin n dragon d phoenix iḍ amenzu n zzwaǧ-ik, dayen, nuɣal nettwali-k seg waggur ɣer waggur.’’ Ur sxedmeɣ ara taserwest (Adaptation) acku di Ssin i teḍra teqsiḍt.

  Ayyuren iɛeddan telliḍ deg Paris i kra n tedwilin n tmedyazt, am tin lwaḥi d Rezki Rabia. Amek tettwaliḍ timliliyin am tidak? 

 Aql-i di Paris. Dagi i zedɣeɣ tura. Aṭas n yiqbayliyen i yellan da, dɣa tella teqbaylit yerna mliḥ. Ama d ccna, ama d tamedyazt, yerna awal d ilelli ur ttwaggaden at yičumar, ur ttwaggaden at udabu, ur ttwaggaden wansayen-nni ur nemɛin. Ma d Rezki Rabia, d argaz i ttqadareɣ aṭas, d bab n wawal, aṭas i d-yerna i tsekla taqbaylit. Tira-ines, ama d amezgun, ama d tamedyazt, lemmer di tmura yeǧǧuǧgen, tili ahat ad tesɛu amḍiq d cciɛa n yimeqqṛanen. Lameɛna tira di tmetti taqbaylit d tagujilt xas akken yeṭṭuqet «usuɣu d zzux ur nemɛin». Tikwal nxeddem tuɣuriwin di leqhawi, di ttbernat, di temkarḍiyin. Aṭas n yimdanen i d-yettasen ad aɣ-d-slen, ad slen i teqbaylit, i usefru ilelli (war takmamt, war tilas, war tilisa), i tmedyazt-nneɣ i nebɣa d tatrart, ama deg yisental ama di tektiwin. Nekkni nettaɛraḍ ad nefk udem-nniḍen i tmedyazt. Udem n usirem, n umennuɣ n tidet, n’’positivisme’’. Ur nesṭuqqut ara tiyita deg yiman-nneɣ, neɣ deg watmaten d tsetmatin-nneɣ. Nesbanay-d ayen yelhan di ttexmam n ugdud-nneɣ. Ur neɛni ara rregmat d karuhi n yiman, acku nessen d acu-yaɣ, nessen ansi i d-nekka, neẓra d acu nebɣa. Ncennu tayriwin. Tayri n tudert, tayri n teksumt, tayri n umaḍal. Nekkat deg wat laxert, wid i yugin ad nili akken nebɣa. Aṭas i d-lemdeɣ sɣur Dda Rezqi, mačči kan di tmedyazt, ula di tussna n leḥdaqa d lefhama. Neḥḍeṛ anebdu-ya iɛeddan di tfaska n Raconte-Arts akked Temsizzelt n Yiflisen n Umellil deg Uxxam n Tmussni di Ayt Yeḥya Musa, neɣra-d kra n yisefra d yiḍrisen. 

  Tanemmirt ɣef tririyin-a a mass Noufel. Ma yella kra ur nemmeslay fell-as… 

 Tanemmirt i kečč. Afud yelhan i wid akk i yettarun, ladɣa s teqbaylit. Ur nettayset ara xas abrid yewɛer, ɣezzif. Ma nessexser ass-a, azekka ad nesselhu, ad nesnerni tira, axemmem, tiktiwin-nneɣ. Akka i d amdan yettmuqulen ɣer sdat.

<p style="text-align: right;"> Yesteqsa-t: Mhenni khalifi 

  
 Tekcem yir tawla deg ikesman n lqum yennumen iɣimi ɣef ugertil n ttkal akked d waɣẓaẓ n w accaren zdat lemwaji n wussan. Ahdum-nsen (taluft i ten iceɣben) : sani tessaweḍ ssuma n Petrole. Di ṛṛeḥba umeslay( leqhawi, di tejmaɛt, deg axxam, deg uzeṭṭa n intenet, deg aɣmisen…) awal yetti yenneḍ ɣef taluft-agi: amek ara nexdem tura , acu ara nečč ma yella tɛeṭṭel ur d yuli ara di ssuma Lpetrol?

 Teḍṛa-tt d lqum am win t-wwet lbaɣa ( neɣ win ɣef iɛedda uzaylal) ur yufi amek ara sen t-yeddu i temsal! Dɣa am akken is yenna wanzi: « win yeṭṭef inijel, yufa ssebba i yiɣimi », yal wa isenned ɣef lḥir yeqwim di tesga yeṭṭunnec neɣ di teɣmeṛt yesseḥseb amek ara yili uzekka( ma dɣa s tidet ad yili uzekka) …xuḍi lɣella n yal agdud ɣer yal aɣref d irgazen-is akked tilawin-is.

 Asmi id kecmen iṛṛumyen tamurt n Lẓẓayer( deg useggas n 1830) ur d ufin lgaz akked Lpérole yettazzel deg tirgwa neɣ deg iɣeẓran n tmurt( Lebyur imezwura id skeflen yella-d deg useggas 1954). Xas akken ulac asafar-agi( i ɣ -id yettbanen ma yella ixus d nger) iṛrumyen ccemren ɣef yiɣallen-nsen , bnan timdinin, neǧǧren iberdan, sersen ssekka n tmacinin( ccmindiffir) , xedmen luzinat, wind triciti , ssulin asaganen( ports) akked d inurar n tmesrifgin, ggan lakulat d tisdawiyin, bedden ɣer tfellaḥt …lḥasun ggan ccan i tadamsa ɣnan iman-nsen , ɣnan tamurt-nsen ( Franṣa) . Akkin mačči d izli n tmura ur nesɛi ula d tiqit n Lgaz akked Petrole yerna beddent , sufuɣent-d lerbayeḥ s wacu ɛeccen yigduden-nsen-t…ma d nekni…mazal yeqqan yimal-nneɣ ɣer leswami n Petrole.

 Targit-nneɣ tedhen s Petrole, tidmi-nneɣ tettecceg ɣef Lpetrole armi qṛib yal azzayri yuɣal d amestajer yeznuzu iqeṭṭu s tibettit n Petrole. Kerfen wallaɣen gglan s iɣallen. Ttun yemdanen belli lɣella ur n fennu d akal… xuḍi ha-ten acu id yenna uɛabbaj n wawal ɣef taluft : lemmer neẓri acu teswiḍ / a takemmict n wakal/ ur kem nettaǧǧa a teɣliḍ/ di lǧib ad tiliḍ d lfal/ a kem nexdem ass akked yid/ deg-m yečča lɛeb lmal…

 Di taxriḍt kra n duṛu yellan teqqen ɣer lpetrole. Deg ukufi( tura a frigidere) kra n -iniɣem neɣ ired yellan yeqqen ɣer lpetrole. Di lkanun kra n wesɣar neɣ asafu yellan yeqqen ɣer lpertole…nuɣ , nzenz, nečča neswa si zzit n iselman yezḍa lawan akken ad aɣ iɣuṛ…dɣa din iɣur-aɣ: neqqen tawenza-nneɣ ɣer usafar ubrik armi xas tebrek tuɣal-aɣ d tafat…

 Di ccaw akal yuɣal d lbur… ala aẓegḍuf id meqqin. Di ccaw igenni yeṭṭef aman-is, aɣuṛaṛ ibedd ɣef umnaṛ…meɛna ḥedd ur d yeclig.. afellaḥ yettu igenni, axeddam yettu tidi,anelmad yettu tamussni.. uma sriɣ i ugeffur , uma sriɣ i ucemmar n iɣallen, uma sriɣ i tira yellan skud ittuddum lpetrole( am zzit n usqiṭṭer) , skud yettazzal deg iẓuran n tmurt..is yeqqar wihin akked wagi…akka i tessedhuy targit…akka i yettɣuṛ ugdud iman-is…itett ayen ur d iḥerra , deg ayen ur ur d lɣellat-ara!

 Meɛna si zik n zik i d nnan imezwura : deɛwessu mačči d aɛekkaz i teṭṭef!

<p style="text-align: right;"> Ait Slimane Hamid  

  
 Dda Belεid d isem-is n tẓuri, isem-is aḥeqqani Muḥend Uyidir Buεraba, yurar di ddeqs n yisura s tutlayt n teqbaylit deg tilizri n Lezzayer amaṭṭaf wis 04 n tmaziγt, ger-asen  » Axxam n Dda Meẓyan ».

 Dda Muḥand Uyidir Buεraba Ilul ass n 22 yennayer 1947, di taddert n Sidi Yaḥya, taγiwant n Cemini, lwilaya n Bgayet. D amecṭuḥ yekcem γer temεemmart n taddert-is anda id-yelmed leqran, syen yekcem γer uγarbaz n Fransa almi d tagar n ulmud-is. Deg seggas n 1958, lεeskkar n tmurt n Fransa yexdem yiwet n zeḍma qessiḥen γef taddert-is, anda itt-hudden s lekmal-is, dayen i idegren tawacult-is fγen zedγen deg yiwet n taddert, uγalen rruḥen γer Lezzayer tamanaγt.

 Mbaεd timmunent, yexdem deg aṭṭas n yimukan, syen yekcem s wudem unṣib γer radyu taγelnawt n teqbaylit, amaṭṭaf wis 02 deg seggas n 1965. Yurar di deqs n tedwilin ger-asent  » Arrac n Lğennet » n Σebdelḥamid Bali, dγa Dda Muḥend Uyidir yufrar-d ger imeqranen, imi ibeggen-d lxedma-s s tayri, s laḥdaqa d tmusi-s, yefka azal i wayen ixeddem. Yurar daγen di deqs n tecqqufin n umezgun i yetwasnen aṭas di tallit-nni, ger-asent « Amek id leslak-is » n Zubir Talbi, « Don quichotte » n Muḥamed Unis. Deg seggas n 1966, ibban-d i tikkelt tamenzut di tilizri n Lezzayer di tecqqufin unecraḥ akked Σli Σebdun, Muḥamed d Saεid Ḥilmi. Aseggas 2007, yekcem annar n ssinima s tahri akked yemddukal-is Mhenni, Acruf Yidir, Salaḥ Waεmer, Sid Σli nAt-Qasi d waṭas niḍen.Yurar-d di deqs n yisura s tutlayt n teqbaylit deg tilizri n tmaziγt, amaṭṭaf wis 04, ger-asen « Axxam n Dda Meẓyan » s yisem n Dda Belεid, « Yak Nniγ-ak »,  » Aḥlil-Aḥli », « Bu-Tqurdac ». Akken id-yurar deg isura niḍen id-yettεeddayen deg 04 n yimaṭṭafen n tilizri n Lezzayer ; » Σemti tafssus, les aventures de khalti Mounira, Dar Elbahğa akk Ḥabit Netzeweğ ».

 Anaẓur, Muḥen Uyidir Buεraba, yemmut tasebḥit n wass n lexmis 03 dujambar 2015 di Lezzayer tamanaγt di laεmer-is 68 n yiseggasen, mbaεd aṭan it-yeṭfen deg acḥal n yiseggasen. Tamṭelt-is tella-d di tmeqbert n Lεalya di lezzayer tamanaγt, mbaεd taẓalit n lğumuεa, s leḥdur n deqs n yemḍebren n tnaγlaft n yedles tawacult n tẓuri d yemddukal-is.

<p style="text-align: right;"> Islam Bessaci 

  
 Tawennaḍt d tagruma (ensemble) n tassuyin neɣ iferdisen (éléments) i as-d-yezzin i umdan neɣ i talmest yeddren anida kra seg yiferdisen-a, ttekkan srid di tegmi-nsen. Neɣ nezmer ad d-nini d tagruma n tewtilin (conditions) ( tifizikiyin, ikruranen, tudersent “ biologique”) tidelsanin ( tisenmettiyin) i izemren ad d-gent kra ɣef wayen yeddren d warmuden ilsawiyen. Tamiḍrant n twennaḍt tamgamant, i d-sefran s yiwen wawal kan «tawennaḍt», tegma aṭas di leqrun-a iɛeddan, ladɣa deg yiseggasen-a ineggura. Tawennaḍt d tagruma n yisgiren(composants) imgamanen n umaval, am uzwu, aman, tignewt, adɣaɣ, ticektin, iɣersiwen d tagruma n wayen ixeddem umdan. Di lqern-a aneggaru, aseḥbiber n twennaḍt yuɣal di tlemmast n tsertit, d netta i yuɣal d asrus* (enjeu) meqqren, imi amaḍal ad ineggi si twaɣit i tt-yettraǧun, acku timura n utaram d tid n usammar ugmiḍ, ur bɣint ara ad dduklent ɣef yiwen n rray…. Tamsalt n tdamsa tekcem di tlemmast, tesluɣ lebɣi n kra n tefritin i yerran tawennaḍt d ugur meqqren , acku ma nkemmel akka, tazɣelt ad ternu deg walluy, dɣa ideflawen n yisegrisen n usfaylu, ad rennunt di fessi. Aya, ad d-yeglu s walluy n waman n yilel, dɣa ad yečč aṭas seg wakal yekkawen. ugur-nniḍen , lpitrul yuqel d tamacint n uṣurdi, yuqel d tigejdit n tdamsa, ladɣa, wid yesseččay wala wid i t-yettawin. Akk atemguri tebna ɣef wagi, meɛna imi amdan werǧin yerwa, awi-d kan , am wakal yekkawen, ur nerwi aman, tiderɣelt tewtiten armi ttwalin di kullec aṣurdi, aṣurdi. Aseḥbiber ɣef twennaḍt, d yiwen si tlata n yigigen (pilliers) n tegmi yettdumun. D wis 7 si tmanya n yiswiyen n Tiqicewt Tamgimant i Tegmi. Yettwaḥseb d amimidag i usmures n yiswiyen-nniḍen i d-nnan di tseɣrut (déclaration) n tiɣilt n umgiman. Maɛna i nekni s Yiqbayliyen, amek i teḍra di tmurt-nneɣ? Mi d-nniɣ, yakan, ɣef lpitrul , ad awen-d-iniɣ tidet, seg-s ara tetteɣ aɣrum. Ihi , ur ssusufeɣ ara ɣer tbaqit, meɛna aferdis-a, s wayen ixeddem yis umdan , yurew-d aṭas n waṭṭanen, meɛna mačči d wagi i d asentel n wass-a. Anda ma ddiɣ di tmurt iqbayliyen, ttwaliɣ icekkaren, ipuciḍen, tiqraɛtin n waman, n lgazuz, n yiẓem, deg yal amḍiq , deg yala taddart, deg yal tamdint… maɛna anisi i d-yekka waya? Si lpitrul. D wigi iwumi qqaren , imukkisen n uwreɣ aberkan. Maɛna mačči d lpitrul i d-yennan ḍegret da , neɣ dihin. Tella ttṛebga, ttṛebga-a d tin i d-nettaêw ama di twacult, deg uɣerbaz neɣ di tmetti. Maɛna aɣerbaz ur yesselmed ara, neɣ xas ma yesselmad ur sɛi ara anɣud ( rigueur) deg ayen isselmad, acku ula d lecyax tessaɛyaten liḥala tamatunt i yerzan tamurt. Lemkain, aya mačči d ssebba iwakken ad ndum deg ayen ur d-yefki ara uɣerbaz. cfiɣ zik , tiwaculin ttawint iḍuman neɣ turṣaḍ ɣer tferkiwin-nsent, ayen ireqqen ad yerɣ , ayen ara yečč wakal ,ad yuɣal d leɣber. Maɛna tura , d ayen nniḍen. Amedya i zemreɣ ad d-fkeɣ d taddart-iw, ugar n 3 imeḍqan di taddart yuɣal d tazebbalt ibrarḥen. 

 Nemmeslay akked wat taddart, maɛna tiɣri-w sɛuẓgen-as. ihi, timetti i d-yekkan si twacult, ula d nutenti ttekkant di twaɣit yerzan tamurt iqbayliyen. Cwi kan, llan yilfan , tetten ayen ttafen iwulem-asen… wagi rniɣ-t-id kan i cwiṭ n unecraḥ. Ass-a neḥṣel di twennaḍt ur nḥuder ara… arrac di taddart ṭṭeggiren ticulliḍin n “Flash», ikelkam (emballage) n teḥlawanin d wayen akk nniḍen… iberdan uqlen d agudu. Zik di taddert , yal tawacult tettḍumu azniq i as-d-yezzin , ass-a , tulawin mačči d imeṣleḥ i ttedment, d tacluḍt (sac) d ubrid yettawin ɣer temdint. Zik , argaz yettawi aḍella ɣer ssuq, tura: aḍella yuqel d leḥya, yeqqim-ed ucekkar ad isewweq meqqar. 

 I tura, ad d-neg tiɣri , neɣ ad neggugem? 

<p style="text-align: right;"> Mourad Mazri  

  
 Ɣas ma deg waya qeddac, ufan yimezdaɣ n tɣiwant n Ayt Smaɛel amek ad ɣelten akken ilaq tiliwa-nsen ed waman i d-izerrqen sey-a ed sey-a deg temnaḍt-nsen tamsedrart war anezgum-nni. Maca tella-d akken yiwet n tallit ideg muggen yimesḍanen (ikunturen) deg tbernint n yal axxam deg Udrar n Fad, syinna, ur iḍul waya xilla, uɣalen yimezdaɣ ur ttxellisen ayen ttasun ed wayen sseqdacen d aman. Imi llan dɣa ula d wid yerẓan ikunturen ɣef sebba n uxelles-a gedged. Maca, akken i aɣ-d-tenna yiwet n teɣbalut (source) iseḥḥan seg uxxam n tɣiwant, taluft ad tbeddel seg tazwara n useggas-a i d-iteddun n 2016. At Udrar n Fad ad uɣalen akken ma llan ttxellisen akk aman i asen-yettawawḍen i yixxamen, rnu aya s uḥettem. Aɣilif ageɛmir n waman i d-ibanen deg temnaḍt-nni iseggasen-a ineggura abeɛda, yeǧǧa imḍebbren n tɣiwant ad xemmen ɣef waya, send ad ɣetsen ɣef uxelles n wuzzil-a n tudert sɣur yiɣermanen (citoyens) sey-a d tasawent, segmi ara ttwasbedden yimesḍanen – wid iḥessben. Yewwi-d ad d-nini dakken ccɣel-a d win igerrzen. Imi, deg teɣzi n useggas aṭas n umennuɣ akked tḥeyyaft i d-yettasen seg waman-a. Ma neẓra belli llan yixxamen seɛɛun ugar n uzgen n usrag (ssaɛa) i tcarit n waman, wiyaḍ werǧin iɛedda wakud n snat n tmerwin n temrac (ɛecrin n deqqayeq). Ihi, aya d ayen ara d-igen taɣdemt tinmettit (justice sociale) skud d ayen tesqedceḍ i ara txellseḍ. Yuɣ lḥal, ula d asenfar n AEP ara d-yemmaggen seg Lɛenser Azegza, mazal ttraǧun lɣaci n Ayt Smaɛel beddu-yis am akken tettraǧu temɣart ayyur n lɛid.

<p style="text-align: right;"> Mhenni Xalifi  

  
 Akken iban lḥal, tettili tikwal temḍerrit seg wayen ixeddem ugama. Tikwal iḍerru-d kra ur ihewwu i yimdanen, imi d taxessart i d-yetteggrayen, ur d abaɣur i yettwawfayen. Nnig n zznezla, times d waḍu i izemren ad gen asewwiɣ, ad bedlen s ndir addad i d-ufan, yella daɣen uḥammal n waman. Aḥammal-a, ihi, neɣ iḥammalen-a, am wayen-nniḍen i d-iḍerrun di kra teswiɛin n ddunit, snernayen-d tuggdi deg wulawen n lɣaci. Ɣas ahat ur d-ttsebbiben tikwal deg temḍerrit i terwiḥt n umdan, lameɛna mi ara tent-yaɣ wakal, yettaɣ-iten ula d amdan s timmad-is. Dɣa, deg Ayt Smaɛel, akal deg tegrest ireṭṭeb, yettmagga d amihi i tikli. Amedya. Ad d-nemmeslay ɣef Uneqquc d wayen yeḍran deg umkan-nni aseggas yezrin, asmi yeɣli yexser ubrid, tmentilt, d aman i yesɣelben ɣef tɣarit n wakal. D ayen yeǧǧan inehharen ad ttɛeddayen seg Rrif di leɛḍil almi yettwaseggem ubrid-nniḍen n Uneqquc, mbeɛd mi teqdec deg-s termist (entreprise) s ubellez. Acu kan, ɣas iban-d zun uɣilif yefra, maca mazal yezmer ad d-yennerni ma llan-d yiḥammalen iweɛren. Ula d lxuf, ur yefsi seg yiterrasen, ladɣa inehharen. War ma nettu adeg n Leɛnaser, acku aneggaru-a, aṭas n txessar i d-yessegra imi xilla daɣen i ibedlen deg-s seg kraḍ n yiseggasen yezrin, ar ass-a. Aya, yuɣ lḥal yekka-d seg yigeffuren i d-yettmarayen s ccyaḍa yal tagrest. <span style="white-space: pre;"> </span>

<p style="text-align: right;"><span style="white-space: pre;"> </span> Kaisa Khalifi 

<div> 
  
 Ass n tlata yezrin mmyefken ttiɛad  inelmaden , tiselmadin n Tsedawit n Tubiret  akked d iselmaden n tmaziɣt akken ad d-begnen lɣiḍ nnsen ɣef yimekwan d-isaḥen  n tmaziɣt, imi ḥala 209 d amkan seg 19000 i yeɛnan aselmed n tmaziɣt. Tikli n wass n tlata tella-d daɣen d tagnit akken ad d-gen tiɣri inelmaden d tselmadin bac ad tuɣal tmaziɣt d tunsibt deg tmendawit d-iteddun. Tiɣri-agi tebda-d seg tesdawit, tfuk di tkadilt n Tubiret anda yettunefk wawal i kra n win yebɣan ad d-yini kra. gar wid d-yemeslayen yella Nureddin Belal, d aselmad deg tesdawit. Yesmekta-d de awal-is bell tamurt-a d tamaziɣt, tamaziɣt d tamsalt n wegdud… ḥala tilin ara tili. Tfuk tikli deg talwit akken d tt-sarmen widen i s-d- yellan d lmendad am unelmad Bouaklin d imeddukal-is d tmeddukal-is.

<p style="text-align: right;"> A.I 

  
 Aneḥbus n usekcem n yisufar n wučči yecban igumma seg tmura n lberrani yeldi tiwwura i usali deg ssuma n tuget n yisufar deg leswaq.

 Ɣas akken deg tizwar d lbanan d tudeffaḥ i tsuma taluft-a n leɣla, maca taggara-agi iɛum ula deg wayen i d-yettwakkasen deg tebḥirin. Ṭumaṭic yellan tettnuz s 30 n yidinaren, tuɣal ɣer 150, mi akken ticcert tewweḍ s anda ur tt-yessawaḍ umdan: 1400 n yidinaren i kilu ! Ma d lbaṭaṭa tettlawaḥ gar 90 d 100 n yidinaren ɣas ma yella akka tignawt teṣfa, acku yal mi ara yili ugeffur ttafen-d tamentilt dakken ulamek ara tt-id-kksen degmi tuli deg ssuma. Abesbas ur neḥwaǧ ula d kra n ttawil meqqren, yerna deg ssuma s wazal n krad n yiḥricen imi seg 30 yuli ɣer 90 n yidinaren. Tura akka mi d isufar n tmurt wwḍen ɣer tizi yecban ta, ur d-yeqqim useqsi ɣef wayen i d-yettasen seg lebɛid. Lbanan, win akken yellan ɣef wudem ufus i yal yiwen, yekka akin i tizi: 900 n yidinaren i kilu, ma d atteffaḥ yewweḍ ɣer 1250 n yidinaren i kilu. Lkiwi ulamek ara akk ara t-id-yebder umdan imi a-ta-n deg tqacuct s 1500 n yidinaren i kilu. Tuget n yimdanen i d-nemmuger deg ssuq n temdint n Tubiret ur bhiten ara seg leɣla iḥuzan isufar-a i d-yettasen seg berra, maca lɣiḍ-nsen mi walan ula d ayen yettwaxdamen deg tmurt-nneɣ yewweḍ akka. “ Amek i yezmer umdan ad yidir s tjernant-is sdat leɣla yecban wa? “ I d-yenna s usḥissef yiwen n ubabat deg ssuq. Ameddakkel-is, aḍellaɛ d ilem, itezzi, yeṭṭafar s wallen, yenna-d:” Negguma ad nqerreb ɣer yimsenza, imi yal taɣawsa ara tsamiḍ ad ak-id-teqqes. Amek ara nawi lbaṭaṭa s 100 n yidinaren d ṭumaṭic n 150 n yidinaren ? Ɣef wakka i ttwaliɣ, s kra n win yettɛicin s tjarnant-is, ad d-yers fell-as ṭṭlam deg wass. Ulac s wacu ara nqabel tarwa.” Akka tura ssuma n yisufar tewweḍ sanda ur as-izemmer umdan, aṭas n yimdanen i yekcem uɣilif ɣef wamek ara teḍru yid-sen mi ara d-yaweḍ waggur n Remḍan, yettwasnen s leɣla.

<p style="text-align: right;"> M. Smail 

  
 Adlis d yiwen n wallal n tmusni iyselmden atas n tsutiwin uqbel-neɣ. Tagara yagi, “sebba n unerni n tiknulujit», yebda yettenqas wazal I s-ttaken yemdanen. Yella wanda adlis ur d-ijebbed ara maḍi tamuɣli n yemdanen. Llan wid tyettmuqulen s yir tamuɣli.   Aseḍlem n tiknulujit ɣef wayen yuɣen azamul n tmusni, maci d sebba yettqenniɛen atas, acku maci d yiwet n tmurt iyetfen I snat-agi n tɣawsiwin akken ad sbaɛden-t amecwar-nsen-t deg webrid n tmusni.  Deg webrid-nsen ɣer uxeddim, neɣ deg win n tuɣalin, uqbel taguni, mi yella cwit n lweqt ger cɣel d wayeḍ, ad twaliḍ adlis ger ifassen. S ibeddi neɣ s iɣimi, ayagi ur yesɛi ara ats n wazal.  Ama d ayen icudden ɣer wayen i lemden,  ɣer uxeddim-nsen, neɣ d ayen niḍen ur yesɛi ara daɣen   atas n wazal. Ilaq kan ur yettɛedday ara was melba ma ur yelli ara wedlis. Xas akka aqlaɣ deg yiwet n teswiɛt anda ayen yak nettnadi nezmer ad tnaf deg l’”internet», maca mazal ttnadin tamusni deg wedlis. Wigi d wid yesnen azal n tektab I wumi mazal ttaḥarrin-as amḍiq wessiɛen deg yexxamen-nsen. Deg temkarḍiyin, imdanen ttemderkalen akken ad d-aɣen idlisen d wungalen. Mezzi neɣ meqqer, taɣuri ur tesɛi ara laɛmer ilaqen neɣ ur nlaq ara. Imɣaren, ula d wid ikarkfen, ttatafen ger ifassen-nsen, adlis s wayen n ifadden sen-d-yegran. Nekni, ur yehwaǧ ara wayagi timenna, acku d ayen nettidir yal ass, adlis ur yeswi ara tibṣelt ɣer tugett n yemdanen. Ameqran ur yesselmad I wmezyan. Deg ttawilat n usiweḍ, imdanen axir ad ttmuqulen gar-asen wala ad dmen adlis akken ad d-gemren cit n tmusni. Ar timkerḍit abrid ur tessinen. Deg yexxamen, ungalen d yedlisen ttafend iman-nsen deg lqaɛ n ikarṭunen anda ttafen iɣerdayen iman-nsen. Mi ur d-yegri ara deg-sen wayen ara yettwaɣren, ad ddun am nutni am ukerṭun deg wayeg llan ɣer iḍumman.

<p style="text-align: right;"> Fatiha K. 

  
 Imezdaɣ n yiɣil mḥella di tɣiwant leqsar ɣelqen ass lexmis iɛeddan abrid anda id -sbegnen lɣiḍ nsen ɣef kra n yiɣublan ideg ttidiren acḥal d iseggasen-aya nutni d araju d acu kan ulac kra n umaynut ɣef tifrat n yiɣublan , dayen iten-yeǧǧan ɣelqen abrid imi četkayen si lexsas n tisit waman di taddart nsen s waṭas acku llan tikwal ur d-ttasen ara akk waman imi llan ayagi ttasend tikelt di ddurt uɣallen ulac akk ɣef wannect-a yesefk ɣef yimezdaɣ ad d-aɣen tiṣiṭrin n waman s suma yeɣlayen anda tettaweḍ ɣer 1200 idinaren ayagi d ugur ameqqran ɣef twaculin-a , Si tama nniḍen ssuturen daɣen trisiti n yiberdan di tama -agi imi tuget n tuddar id -yezgan deg leqsar sɛan trisiti n yiberdan ɣef waya yenerna lɣiḍ nsen yerna qrib ad yekcem unebdu imi teddun akk medden deg iḍ di tama-agi , dacu kan maci d tikelt tamezwarut i četkayen seg yiɣublan-a ameɛna imḍebren teɛna temsalt gar-asen aselway n tɣiwant tɣab tmuɣli nsen ɣer yiɣublan-a ideg rwan lmerta . 

<p style="text-align: right;"> Menas.A 

  
 Yewwi-d Uḥuddu Aɣerman (Protection Civile) n waɣir n Bgayet agzul n yineɣmisen ɣef yindaren n tmes i d-yellan seg umenzu n yunyu alama d 31 deg ṭuber n useggas-a n 2015. Gar yindaren n tẓegwa ed wid n tmizar, llan-d 624 s umata, gar-asen 68 d wid iweɛren, i yerran d iɣed ugar n 497, 80 n yihikṭaren n tɣemmayt, azal n 3956 n yisekla at igumma, akked 2463 n tbaliwin n lqerḍ neɣ n walim, rnu-yas kra n teɣrasin n tzizwa. Ma yella seg tama nniḍen, ilmend n tsemhuyt yesmiḍen, ad d-yettwaheggi wahil n uḥesses sɣur Tmehla Tamatut n Uḥuddu Aɣerman, akked Tmehla n Uḥezzeb, ɣef usujed i tegrest i d-ileḥḥmen. Aya, ad yili ladɣa ɣef twuɣa merra i d-iḍerrun deg yixxamen, ladɣa ɣef ululeɣ (risque) n uxnaq i d-yettasen seg umunuksid n karbun. Ahil-a i d-yettwaheggan ad idum teɣzi n ccetwa-ya. Ad d-nesmekti dakken, akken i d-yenna Uḥuddu Aɣerman deg ulɣu-yis, aya ad yili s uttekki n Tmehla n Usegmi daɣen, bac ad ttwaḥazen ula d isɣuren iɣurbizen (établissements Scolaires) n uswir alemmas. Ma yella d iferdisen n temhelt (unités opérationnelles), yenna-d wulɣu dakken ad d-lhunt ed uḥesses n yimezdaɣ, akken ad ẓren waṭas seg-sen ɣas deg temnaḍin ibeɛden, imi aya ad yili s tallelt n umɛiwen-nsen n SDE, am Sonelgaz. <span style="white-space: pre;"> </span> 

<p style="text-align: right;"> Mhenni Xalifi 

  
 Sidi Xaled Abdella, d mmi-s n Abdella Weḥsen si taddart n At Buyeḥya. Izdeɣ, iceyyex di taddart n At Buɛli deg lɛerc n At Dwala. Sidi Mḥed Lḥaǧ, netta si taddart n At Lḥaǧ deg At Maḥmud. Asmi, ikker ad d-iḥuǧ, irza ɣer taddart n At Buyeḥya ɣer Sidi Abdella Weḥsen, amɣar lbaraka, akken ad t-id-iẓur send ad iruḥ s axxam n Rebbi. Yenna-as : ‘’aqli bɣiɣ ad ruḥeɣ ɣer uxxam n Rebbi, bɣiɣ ad tedduḍ yid-i’’. Yerra-as-id : ‘’imi d annect-a i tebɣiḍ, ruḥ kan ɣer mmi Xaled, d netta i izemren i tigi . Sidi Mḥend Lḥaǧ, yuder srid ɣer Wat Buɛli, anda yettili Xaled, yeẓra-t-id. Netta yenna-as-id : ‘’ruḥ, ad isahel Rebbi fell-ak, ayen illan gar yifassen-iw, ur ak-ttɣulaɣ ara yis-s’’. Sidi Mḥed Lḥaǧ, yuɣ abrid n lḥiǧ, yedda deg uɣeṛṛrabu d lḥeǧǧaǧ. Mi wwḍen ɣer tlemmast n lebḥar, ibda la iḥeccar yillel. Lemwaji simal rennunt-d, simal ttimɣuṛent, alammi aɣeṛṛabu yeččur akk d aman. Ibda la ibella. 

 Lḥeǧǧaǧ akk bdan, ssawalen, nedhen s wid d-iddan yid-sen slid Sidi Mḥend Lḥaǧ. Aɣeṛṛabu simal la ibellaɛ. Neṭṭqen ɣer-s, nnan -as: ‘’i kečč ur tessawaleḍ ara?’’ Dɣa Sidi Mḥend Lḥaǧ, irfed ifassen-is s igenni, yendah s Sidi Xaled Abḍella, ibda la yessawal. 

 Netta, Sidi XaLed Abḍella, Yuɣ-it lḥal di taddart-is, deg At Buɛli, ittẓalla lǧamuɛa. Imiren, Tala-Ixlan ur sɛin ara Ccix, ttẓallen ɣer-s deg Wat Buɛli. Qqaṛen-d, Ccix ibedd sdat imẓulla, tafekka-s tella, netta ulac-it. Israffeg deg yigenwan ɣer wanda ibellaɛ uɣeṛṛabu, isellek-it-id. Mi-d yuɣal lexsen-d akk yijufaṛ-is. Imẓulla n TaLa_Ixlan i illan din, ttaḍsan mi walan Ccix yettqudduṛ d aman; qqaṛen gar-asen s teɛrabt : “ Bulɛlih” ! Seg i ten-iwala ttaḍsan fell-as, inṭaq, yenna-asen : ‘’ihi, ɣileɣ mačči akka!

 Ruḥut ! 

 Ddyun, war timira

 Ayla ar tiwwura

 Ad tettem ur trewwum

 Ad txeddmem ur tɛeyyum .

 Ɣef wakken d-qqaren, ayen idεa Ccix iffeɣ. Ass-a, taddart n Sidi Xaled Abḍella ssawalen-as At Buɛli. 

<p style="text-align: right;"> Lasheb Ramdane 

  
 Am yal amenzu n wayyur n wunbir, tamurt n lezzayer , tessmektay-d Tagrawla n 1954. Seg wass-nni ar ass-a, 62 n yiseggasen segmi i d-kkren Yizzayriyen akken ad qablen acengu amesbaṭli i yebɣan ad yesteɛmer tamaurt, ama s yidles –nsen ama s tutlayt –nsen.

 Ulac acu ur xdimen deg lejdud-nneɣ: nɣan, tilawi, irgazen akkedd yigerdan ; serɣen iɣerbazen, xedmen ayen ur yezmir yiwen ad yettu. Usan-d ad aɣ-fakken, ad aɣ-snegren. Maca, imir banen-d yirgazen i tesɛa tmurt n Lezzayer myuṭṭafen afus deg ufus s tebɣest, d tiḥerci , banen-d belli deg teswiɛt n ddiq, Izzayriyen, ttuɣalen d yiwen : d agdud ur nqebbel ara lbaṭel ; ur nettsusum ara i wayen yebɣa Uṛumi ad t-yexdem. D amezruy i yellan d inigi i wayen yuɣen Izzayriyen. Yerna ar ass-a, mazal wid i d-yecfan, llan imir d imjuhad, menɛen seg yir ifassen. Mi ara d-ḥekkun, d ayen ur iqebbel leɛqel ɣef wayen srewten Yiṛumyen deg yizzayriyen. Mazal later-nsen ar ass-a n wussan. I lmend n usmekti n tegrawla n 54, yal tama n tmrut n leqbayel , yal taddart, ad ruḥen ɣer yisebdaden( monuments) akken ad sersen ijeğğigen , ad sterḥmen ɣef lerwaḥ n cuhada. Dɣa, deg taddart n texliğt At Ʃattu deg Micli ad xedmen asebdad s yisem n umeɣras Si Lḥafiḍ Yaḥa yewḍen leɛfu n Rebbi kra n wayyuren aya. Deg taddart At laɛziz, yal aseggas mi ara yekcem umenzu n wunbir kkaten lbarud. Deg tɣiwanin-nniḍen, am Yiɣil Imula deg Waḍiyen, tettaččar taddart-nni imi dinna llan aṭas n wallalen i d-yesmektayen ṭṭrad, ttasen-d seg Wat Yanni, ttawin-d inelmaden akken ad walin later n yiṛumyen. Amenzu n wunbir 1954, ulac win i izemren ad t-yettu. Ad yerḥem Rebbi imeɣrasen n tegrawla. Ad d-nebder kra deg-sen : Abane Ramdane, Ḥassiba Ben Bouali , Mustapha Ben Boulaid, Krim Belkacem, Amirouche Ait Hamouda, Abderrehman Mira , Si Lhouas d waṭas-nniḍen, mačči d yiwen ad t-id nebder. 

<p style="text-align: right;"> <span style="white-space: pre;"> </span>   Zakia Ben yahia  

  
 I usmekti kan, llan ttmaggant temliliyin-a kra n yiseggasen tura ɣer deffir maca yusa-d akken-nni kan wayen i asent-igan tilas almi yezri ddeqs n wakud. Dɣa, gar wid ixemmen i tuɣalin n temliliyin-a ed wazal-nsent, almi i d-teḍra teẓrigt tamenzut ass n 30 deg yennayer iɛeddan, yella umedyaz-amsuqel Buɛlam Messusi, i yellan, yuɣ lḥal, d amekfaḍu n temliliyin-a lwaḥi ed mass Kader Saǧi deg wanida i d-ttilint; deg uxxam n yidles Ṭawes Ɛemruc n Bgayet. Ma newwi-d asmekti ɣef tedwilt tamezwarut ideg llan d inebgawen yimedyawen Ǧudi Fahem akked Caybi Faysel, ad d-nini kan d tin iɛeddan deg tegnatin igerrzen akken ur ssarmen kra. «I teẓrigt-a tamenzut ur nella ara nettraǧu annect-nni d lɣaci ad aɣ-d-qublen. Aṭas n uzayez ay d-usan ad ḥeḍren i ttiɛad, ad slen i tmedyezt n yimedyazen-nneɣ. Aya d ayen yessefraḥen». S wawal-a i aɣ-d-yerra mass Buɛlam Messusi mi as-nessuter tamawt-is. Atan ihi ma kemmlent akka temliliyin-a, i yesnubguten yal ayyur sin n yimedyazen seg wid i d-yufraren yakan seg walbeɛḍ n tfaskiwin n tmedyezt tamaziɣt, ala ayen yelhan i umedyaz ed tmedyezt i s ara d-glunt deg yimal (avenir) iqerben. Deg waya, tetturaǧu ihi teẓrigt tis snat n temliliyin i wass n 27 deg wayyur-a n furar, dima deg uxxam n yidles n Bgayet. Ma d imedyazen i n-yettwanecden abrid-a d massen Xeṭṭabi Ḥmed ed Ayt Busaɛd Akli. Ilit di ttiɛad!

<p style="text-align: right;"> Mhenni Xalifi 

  
 Taddart n Yilyiten I d-yezgan deg tɣiwant n Saharidj tettidir ar ass-a mebla ma yewweḍ-as lgaz n temdint. Imezdaɣ-is I yegren tiɣri I yimḍebbren terza taluft ferḥen di tizwar, imi tettuɛeggen-d yiwet n tedrimt s wazal-is ilmend n usiweḍ n wallal-a I yal axxam. Azal n 350 n yixxamen I yettujerden, din din lecɣal bdan, aɣizi, asiweḍ n yiqudas, almi nwan At Yilyiten dakken ad fɣen s tidet seg lmeḥna. Maca, ur ḍulen ara wussan almi texsi tirgit n ṭṭmeɛ. Yeḥbes uxeddim, mebla ma ẓran yimezdaɣ ifukal n tedyant-a. Ulac tawwurt ideg ur wwiten ara, meɛna ssebbat ur d-banent ara. Qrib n sin n yiseggasen aya, ur tuɣal tkebbanit yebdan axeddim iwakken ad tkemmel lecɣal-is. Asenfar mazal-it iɛelleq ar ass-a. Ilaq kan ad d-nesmekti dakken taddart-a tettidir lixsas meqqren n lgaz n tqerɛet imi ulac yiwet n tḥanut I waya, d ayen yeǧǧan imezdaɣ-is ttaqen-d as afar-a seg tudrin tiǧiratin, ayen yesseɛwaqen fell-asen taswiɛt mi ara teqseḥ tegrest.

<p style="text-align: right;">  S. M 

  
 Γas ma tella gar temnaḍin i yettwassnen aṭas deg Tmurt n Yizwawen, ladɣa s umazzer-is ameqqran ed ucercur n waman i d-yettawin tadfi i wallen, maca tama-ya n Kefrida aql-itt tesɛedday iɣilifen yesmeḥḥinen yal aseggas imi ur asen-d-muggen i yimezdaɣ-is akk allalen n tudert i ilaqen deg tallit-a ideg d-nesqer. Ur d ameslay ɣef tesnawit, ɣef tesreqqest (la poste), neɣ ɣef tkerrust n usellek, i yellan zun d isenfaren igeɛmura, deg wadeg anda ula d tiɣiwanin yettwaḥsaben zun sɛant azal werɛad i asent-ttwabnan tebnayin-a, maca d ameslay ɣef wayen yessefken i medden merra deg twala-ya: aẓeṭṭa (réseau) n tilifin. D wa ihi i d aɣilif amenzu tura n yiɣermanen n Kefrida. Γas ma yiwen n umahal (opérateur) – Mubilis – yewwi anezgum-nsen mi i asen-d-yerra i tsutert, wanag lɣaci n Kefrida ẓran drus-asen skud tettwanfa sɣur-sen tlelli n ufran n umahal, yettusemma at Kefrida ṭṭalaben ad sɛun ula d aẓeṭṭa n Jizi akked Uridu bac ad izmiren ad d-aɣen ticriḥin swayes ara afen iman-nsen ama seg tama n tdamsa neɣ n rraḥa n yiman. «Acḥal-aya nekkni d acettki ed tira maca ur tesɛiḍ anwa i d-yerran i tiɣri-nneɣ. Nekkni ɣur-neɣ ala yiwen n umahal i yellan deg tmurt, imi wid-nniḍen ur aɣ-d-saḥen ara». I aɣ-d-yenna yiwen n umezdaɣ n Kefrida.

<p style="text-align: right;"> Mhenni Xalifi 

  
 Tezga-d Temda Userɣi deg taddart n Wat Lqayed. Tebɛed ɣef tɣiwant-is Iwaḍiyen s wazal n 7 n yikilumitren, ma ɣef Tizi Uzzu llan 30 n yikilumitren.

 Kkan-d waman n Temda Userɣi seg udrar n Lalla Xdiǧa. Ruḥen-d d asif gar snat n ddarrat n yiẓra imeqqranen. Llant 7 n tmedwin deg tama-agi : 6 n tmedwin, lqayit, tis 7 ala, dɣa deg-s i sucufen warrac imeẓyanen. Skud tettaliḍ asif-agi d asawen s adrar n Lalla Xdiǧa, ttḍeyyiqen ciṭ ciṭ yiẓra-nni, akken alamma tmuggreḍ Ifri n Tteryel. Din, yeɛɛer nezzeh neɣ ɛad d awezɣi ad tkemmleɣ. Xas ulamma tettuneḥsab Temda Userɣi gar tgemmi taɣelnawt, acu kan ur d-yelhi ḥedd seg useḥbiber-is, ǧǧan amekkan yecban win i mehmel. Yella-d ustehzi d ameqqran seg tama n yimḍebbren. Amekkan am wa i icebḥen aṭas, i bdan la tteqsaden yimdanen s imal seg yal tama deg wussan n lḥamu neɣ i usgunfu, mazal-it ur yettawessen ara deg lwilaya n Tizi Uzzu, wamag deg berra, werǧin, ahat, i t-id-yewwi umeddaḥ deg teqsiḍt. Amḍiq am wa i izemren ad yesnerni u ad yesnefli aḥric n tmerrit deg tmurt n leqbayel, ǧǧan-t akken d asuki : ur bnin kra ɣer tama-s. Ur telli la tḥunut, wala asečču neɣ asensu. S kra n win i iqesden Tamda Userɣi, tewwi-d fell-as ad yawi yid-s tarzef ma yebɣa ad yesɛeddi kra n wakud dinna. Ula d arrac imecṭaḥ i yessucufen deg Temda-agi, ulac anwa i ten-yettɛassan, ksan mehmel. Limer ad yeɣreq yiwen, ur yelli ḥedd, ad t-id-yejber. Ula d tiwaculin, ttkukrunt ad qqiment dinna imi amur ameqqran i iqesden amekka-a, d irgazen, xas ulamma ur d-yettili cwal neɣ tukksa n sser deg tama-nni, imi seḥbibiren yimezdaɣ n tamiwin ɣef talwit d liser n umekkan. Seg tama n teqbaylit, ur d-yelli kra n ustehzi sɣur imesdurar n temnaḍt-nni. Tzemreḍ ad truḥeḍ deg yal tallit, u ad tekleḍ, ur yelli kra ara yeḍrun yid-k. Ttruḥun-d waman n wasif-a srid ɣer win n Taxuxt, syin ttilin-d d aɣbalu i irennun aman i ubaraj n Teksabt. Tamda Userɣi, d amekkan-nniḍen igerrzen i tekseb tmurt n leqbayel. D agerruj i d-yefka ugama i umdan limer ad as-yeg leqrar.

  Hocine Moula 

  
 Tamsalmit n twermin(angine), tettḥaz ddeqs n yimeẓyanen, labeɛda di tallit n cctwa. Aya, ad t-ncudd ɣer lexṣas n tezmert n uḥareb di tfekka-nsen. D acu kan, ssebba n waṭṭan-a, d abirus ur nuklal ara ddeqs n ukukru. Tezmer, diɣ, ad tili ssebba-s d tabaktiritt i d-yeslalayen ddeqs n wuguren ɣer umeẓyan ma ur ttusejjint ara twermin-is akken ilaq. Ayen akk i itezzin ɣef waṭṭan-a, nessaram ad tafem deg umagrad-a, kunwi ay imeɣriyen-nneɣ

<p style="text-align: center;"> Amek i d-yettban lehlak-a ɣer yimeẓyanen? 

 S umata, tamsalmit n twermin tettban-d s tawla, anbeddal (talɣa d yinit) n twermin , d uqraḥ di lweqt n usebleɛ n yimetman.Tikkwal, llant kra n ccirat am uqraḥ n tɛdebbuḍt, tifidi deg uglim, ccirat n waṭṭan n turin d kra n yiwelsan di temgaṛt, yettefren neɣ i d-yettbegginen akken iwata lahlak-a.

<p style="text-align: center;"> Amek i d-tettban temsalmit n twermin s tbaktiritt? 

 S umata, tettḥaz win yesɛan gar 5 d 15 n yiseggasen. Tettbini-d s tawla yettɛeddin 38 n tṣeddarin, iwelsan qerṛiḥen di temgaṛt, ulac tusut, tiwermin beddunt-d d tizeggaɣin s umata, syin s teɣzi n lweqt, ad uqqlent d timellalin neɣ ad d-ilal deg-sent waṛṣeḍ, d ayen ara yessekkren lḥerǧ ɣer yimawlan akk d ṭṭbib akken ad idawi s lɛeǧǧlan amuḍin, imi talalit n waṛṣeḍ d ccira tameqqṛant d akken tabaktiritt telḥa di twermin.

<p style="text-align: center;"> D acu n wuguren i d-yeslalay ustehzi sdat n waṭṭan-a ? 

 Tamsalmit i d-yeslalay ubirus (adénovirus, virus Influenzae … atg), d tin i d-yettbanen deg ugar n 70% n tegnatin, u s umata tzerri war aɣilif ɣas ur tettusejji ara, imi tikkwal ula d tawla ur d-tgellu ara s yis-s. Acu kan, tamsalmit n tbaktiritt(streptocoque A), d aɣilif n yal amejjay, adawi-s ilaq ad yili s lɛeǧǧlan, imi tezmer ad d-teglu s ddeqs n wuguren ɣer yilemẓi am ṛṛumatizm n lemfaṣel, aṭṭan n tgeẓẓal, tikli n tbaktiritt ɣer ddeqs n yigmamen n umuḍin.

<p style="text-align: center;"> Taggara: 

 <span style="text-align: justify;">Tamsalmit n twermin ɣer imeẓyanin, d aɣilif ameqqṛan di tmurt-nneɣ, imi ar ass-a n wussan mazal ttbanen-d lehlakat id-tesseggra temsalmit-a, ɣef waya ilaq imawlan ur stahzayen ara sdat waṭṭan n twermin ma iban-d s arraw-nsen.</span>

<p style="text-align: right;"> Salima Dali 

  
 Matoub : ‘’ma tγileḍ a Ğami ad kem-ayseγ…’’

 Djamila : ’’muḥal ad t-ḥemmle&amp;gamma,; akken i ak-ḥemmleγ…’’<span style="white-space: pre;"> </span>

  ‘’Asmi ara d-yaweḍ lmijal, 

 Ddaw wakal ad d-nemqabal,

  Mi ara neṭṭef abrid γer Rebbi…’’ 

 Akka i as-d-yerra asmi ay tenwa lmut-is d asteεfu. Netta xas akken ur yemmut  mi yemmut, yenna-as-d :

 ’’ Tγileḍ fniγ dayen thenna&amp;gamma,; 

 Di laxert steεfa&amp;gamma,;

 Tγelṭeḍ di leḥsab-im…’’    

 Tizlit (Tiγri-w) yecna deg useggas n 1993, d aciri γef wass-nni mi ara yemmet. Yeqqar-d amek i tt-yettrağu s ccuq melmi ara d-ternu γur-s i wakken ad mḥasaben dinna. Kra n lweqt mebεed tanṭel n Matub, truḥ Ğamila s aẓekka-s, tbedd din, la awal, la imeṭṭi, tettmektay-d tizlit-agi, ladγa anda i as-yeqqar :

 ’’Tγileḍ fniγ dayen thenna&amp;gamma,; 

 Nekk mazal uḍne&amp;gamma,;

 D aṭṭan-im i d iyi-yewwin.

 Si ṭṭhur, γer ṭṭhur zgiγ εusse&amp;gamma,;

 Ameğğed ad as-sle&amp;gamma,;

 S amḍiq-iw mi ara kem-id-εebbin.’’

      Ahya a ddin uqabac a win iḥedren d acu ara as-yini neγ ahat d acu n tezlit ara as-d-iγenni mi ara mlilen. Meεna, iḥqa, wissen dγa ma ad mlilen, axater ‘’ulac anwa i d-yuγal, di lmut, i wakken ad aγ-d-yini…’’ Tadyant n Matub d Ğamila ulac-itt di tsekla n ddunit. Ula d Paulo Coello deg ungal-is ‘’Le Zahir’’ inuda-d akk amaḍal, kkes-d  anda ur inuda γef tmeεcuqt-is meεna werğin yewweḍ γer laxert. 

    Tadyant n Matub d Ğamila tebda s ciṭ n dreε. Mi tt-id-yexḍeb, tella yakan, tettwaxḍeb. Meεna yenna-asen i yimawlan n Ğamila :’’tettwaxḍeb neγ ala, d nekk ara tt-yaγen.’’ Syin yuγ-itt. Acu aḥettem-a, tella sebba-s. uqbel ad yissin Ğamila, yessen yiwet n teqcict d tağaret-is (F). iḥemmel-itt, tḥemmel-it. Asmi yella di Fransa, tceyyeε γur-s teqcit-a u tenna-as ma s neyya-k ay telliḍ yid-i, ruḥ-d ad tt-nefru, neγ nekk yid-k berka, win i d-yusan ad zewğeγ. Ihi, Matub yefka-d tabrat i yiwen n’’umeddakel-is’’ anda i as-yenna ur ttεeṭṭileγ ara ad n-aseγ ad kem-id-xeḍbeγ. Winna, yeγra tabrat icerreg-itt. Iruḥ γer teqcict yenna-as d akken ur d-yettas ara u yenna-yi-d ur kem-yettaγ ara. Taqcict terkem seg urfan, winna yufa abrid γur-s. Zzin dayen kan, dγa yuγ-itt.

     Ma d tamsalt n Ğamila, tebda s laεḍil : ass-nni n lexḍubegga-s, mi ttheggayent snat n twaculin, tawacult n Lwennas d tin n Ğamila, i lferḥ, Matub yesla s tmettant n Slimane Azem. Dγa, din din yeddem taqrabt-is, iruḥ γer Fransa. Lexḍubegga teqqim armi i d-yuγal. Am wakken neẓra Lwennas d win yettqadaren aṭas Slimane Azem. Yiwet n tikkelt yewwi-as akal n tmazirt n Slimane Azem i as-d-yeḍleb. 

    Amecwar-is d Ğamila yecna-t di tezlatin-is. Tudert-nsen ur telli d tuffirt. Di 7 n yiseggasen i sεaddan ‘’qlilit tmeqqwa n lehna…’’Akken armi d aseggas n 1988 mi t-yewwet uğadermi s ṛṣas, tkemmel tluγ liḥala gar-asen. Lwennas, yeẓra ur yezmir ara ad yesεu dderya. Seg wakken i tt-iḥemmel, yeḍleb-as ad t-teğğ ‘’Rwel skud teğğuğgeḍ, urez n lğedra yerka.’’ (Tarewla 1989). Γef tezlit-agi, dγa, i d-yella umqelleε gar-asen : nettat ur tebγi ara ad tt-id-yessufeγ. Tenna-as ma teffeγ-d d acu i d-yeggran gar-aneγ ? Netta, yettwassen d aqerru n umcum, γer deffir ulac ! 

    Xas d aqerru n umcum meεna d aḥeqqi, yesṭeεrif s tucḍiwin-is. Ayen akk i as-yexdem i Ğamila, yecna-t-id, yessenṭeq-tt-id di tezlatin. Gar-asent,(Ayen iraden 1989) 

 ‘’Sebεa n lesnin i nesεedda,

 Qqlilit tmeqqwa n lehna,

 Ussan irkel d aγilif.

 Deg uzal ur ak-ẓerreγ ara,

 Deg yiḍ ur d-tkeccmeḍ ara,

  Ay akken i ak-hedreγ kif kif.’’

     Xas akken terwa-tent, meεna tḥemmel-it. Am wakken yemmut, tefka-as izen ad as-t-yawi i baba-s, tenna-as :

 ‘’Ma teẓriḍ baba,

  ini-as Ğamila,

 leεteb-is yesfeḍ γer lqa (ε),

 teffem-iyi s wid yemmuten.’’     

     Syin, Ğamila tezweğ akked…umeddakel-nniḍen n Lwennas. Truḥ d urgaz-is γer Kanada. Din, tesεa dderya. Ma d Lwennas yeqqim  ugar n 3 n yiseggasen d uzgen netta d waṭṭan-is. D yiwen n umeddakel-is i t-irefden.

    Iruḥ γer Kanada i wakken ad d-iẓer Ğamila. Yettγimi deg yiwet n lqahwa, yettrağu-tt din alamma tεedda-d i wakken ad tt-iwali. Mi d-yuγal, yuγ lḥal iruḥ γer Marikan. Nnan-as warraw n taddart-is : ‘’ansi akka i d-tekkiḍ a Lwennas ? Yerra-asen-d : si ddunit ay At laxert !’’

    Seg wasmi i t-teğğa Ğamila, Matub werğin yeḥbis ccna fell-as. Uzzu n tasa/tuzzma n temγart (1991). Si ddaw uẓekka/ Imsefraγ/A lmeḥna (1993).Tatut/Tannumi (1994). Tameddit n wass/Tuzzma/ Tiγri n tağğalt (1996). Qqurent tregwa/Ay iẓri-w yesriddimen (1997). Ula album-is aneggaru (1998), tella rriḥa n Ğamila. 

 ‘’Mi as-nniγ ad kem-kerhe&amp;gamma,;

 Ad kem-ḍummeγ seg wul-iw.

 Dγa din i ttenṭarraye&amp;gamma,; 

 Ssekraseγ lecγal-iw…’’ 

     Tayri n Matub d Ğamila tuγal d amedya i medden. Mi yugi yiwen ad yettu tin iḥemmel, ad ak-d-yini ‘’Teḍra yid-i am Matub, ugiγ ad tt-ttuγ’’. 

<p style="text-align: right;">Hocine.M 

  
 Sed-a (ssebt) iɛeddan, 14 deg wayyur n mayu, i d-tella teẓrigt taneggarut n temliliyin n tmedyezt n Bgayet i tsemhuyt-a (saison), ideg d-ttwaɛerḍen kraḍ n yimedyazen izwawen: Samira Mehdi, Ǧilali Xaled, ed Salim Benxlifa. Ddeqs n wayyuren tura segmi ẓẓan tikti-ya sin n yimeɣnasen, Buɛlam Messusi ed Kader Saǧi, aṭas i walan timliliyin-a d tid i d-yewwin ulama d kra n ubaɣur i umedyaz, skud yessawaḍ yettmagar-d win umi d-yeqqar tiktiwin-is; i yellan d azayez. Dɣa, ɣef wawal n Messusi Buɛlam, yiwen seg yimekfaḍuyen n temliliyin-a deg uxxam n yidles Ṭawes Ɛemruc n Bgayet, d winna gedged i d iswi n usuddes n ttiɛad-a; d asileɣ n uzayez ara iḥemmlen tamedyezt sey-a ɣer sdat, akken i d-yenna. Ilaq ihi ad d-yini yiwen belli tiẓrigin-a wwint-d i wugar n 14 n yiḥeddaden n wawal i yekkin deg-sent, ulama acemma seg wayen ssaramen. Ɣas ma tuget seg-sen ttwassnen, maca ufan tagnit ideg ara yettwasenqeḍ uqeddic-nsen, ideg ara zzenzen daɣen kra seg yidlisen-nsen. Seg tama nniḍen, yella yiwen n ugraw n yimedyazen yezdin, i d-yennulfan ilindi seld tadyant n Mɛetqa, i ahat ɣran-tt kra ussan yezrin deg yisebtar-a. Imedyazen-a ssuturen ladɣa ad as-yuɣal wazal i tmedyezt am tẓuriwin nniḍen yecban ccna ed umezgun. Imi ma nuɣal-d i wawal n yiwen seg yiɛeggalen-is, mass Salmi Musa, timliliyin-a n Bgayet ad rnunt lḥif i tmedyezt ed umedyaz skud ttilint-d ddaw leɛnaya n uxxam n yidles war ma yettunefk-as kra ɣef tẓuri-s. Am wakken ara yili lḥal lemmer d timliliyin n ccna, n umezgun, neɣ ulama n ccḍeḥ! Ɣef taluft-a ihi n waddad n tmedyezt tazwawt, neɣ tamaziɣt s umata, i ara yeɣzif wawal. Imi amcawer fell-as yessefk s uzrab, ɣur yal idis!

<p style="text-align: right;"> Mhenni Xalifi 

  
 Tama n’At Ɛebbas tesɛa amezruy. Tetwassen, yagi, s tagelda n’At Ɛebbas (Royaume des Ath Abbas), yellan deg lqern wis 16 alarmi d-anekcum n yifransiyen deg 1830. Imezdaɣ n tama-agi mazal-iten ṭfen deg laɛwayed n yimezwura, ɣas akken tatrara aṭaṣ i tekkes, i « tsettu » degsent. Yiwwet ger laɛwayed-agi d ttin yaɛnan ass n-umezwaru n tefsut. Qqaren-as daɣen amezwaru n rbiɛ. Ass-agi ttraǧunt medden am wass n lɛid, acku yettawid yides lferḥ, tiẓeṭ akk d-usfili ɣer wayen yelhan. Amenzu n tefsut d-ass iwumi ssawalen: Ass n-umager n tefsut. Ass-agi yettuɣal-d mkul 28 Féγrier n tafada agriguri (28 féγrier du calendrier grégorien) icuban ass n 15 di furar deg umagan Amaziɣ (15 urar du calendrier agraire amazigh). Ihi akka, amezwaru n tefsut theggin-as ussan-a deg tama-agi n’At Ɛebbas i cudden tiɣiwanin n Buǧlil, At Ṛẓin lakked Iɣil Ɛli. Ɣas akken mazal ddurt kan akken ad yekcem wass-agi n-umezwaru n tefsut, maca tiwaculin theggint ayen ilaqen akken ad yili lferḥ muqren. Deg tuddar n tɣiwant n’At Ṛẓin, i umedya, ikumirṣiyen bdan znuzun isufar s wayes i xedment twaculin urar-agi n tefsut. Ihi laḥlawat, aderyis, lluz, lǧuz, ibawen iquranen, tiqecwalin,…aṭaṣ n yisufar bdan tnuzun s waṭaṣ deg tuddar-agi, imi ikumirṣiyen ẓran belli aṭaṣ n yimdanen ar a yessutren laḥwal-agi ilaqen i umezwaru n tefsut. D-acu kan ssaramen ad yili yiṭij akken ad fɣen s ṭaqa ɣer laxlawi. Deg tama-agi n’At Ɛebbas xedmen imekli ass n umenzu n tefsut iwumi qqaren čiwčiw. Anda nniḍen ssawalen-as ameqful. D seksu ifuren s yizegza, neɣ lxuḍra, iwumi rennun yiwwet n taḥcict iwumi qqaren Aderyis. Taḥcict-agi t ttemɣid deg laxla, tesɛa aṭaṣ n lfayda i tezmart n wemdan. Ass ma d-yaweḍ umezwaru n rbiɛ tiwaculin ttruḥunt ɣer laxla akken ad magrent tafsut s yiceṭṭiḍen imaynuten, s lferḥ d wurar. Dinna, tettent ameqful, neɣ čiwčiw, s tmellalin, d-ucedluḥ, neɣ lexliɛ. Ṛennunt daɣen lesfenǧ, lgaṭu, laḥlawat… Mti kfan tuččit, xedment urar s yibenduyar anda ceṭḥent tilawin, teksent ɣef ulawen nsent. Ma yella sɣurṣen, arrac tettent laḥlawat, tneggizen sya u sya deg laḥcic azegzaw. Teksen-d tiǧeǧǧigin, tnadin ɣef tmellalin n tsekkurin. Daɣen, teglillizen deg wadal (la γerdure) akken ad awin lbaraka n tefsut, ad gmun am isura. Lɛada-agi teqqim-d, aḥun a rebbi, ur tengir ara. Acku tesfili i wayen yelhan. Ma d-ičumar, anef ad-inin d laḥram. Nukni, d wa i d-abrid nneɣ ya ddin uqabac !

<p style="text-align: right;"> Syphax Y. 

  
 D win yezgan yeqqar-d s yisefra-s ayen yettḥulfu war takmamt almi ikeccem irennu deg wulawen n wid i t-iḥemmlen. Yenwa tikkelt-a Rezqi Rabiɛ ad yessejhed assaɣ n teywalt akked medden, mi i aɣ-d-yemmeslay deg tdiwennit-a.

  Aɣmis n Yimaziɣen : Ma yehwa-yak, s usteqsi amenzu, ad d-nuɣal ɣer deffir. Amek i d-yekker Rezqi Rabiɛ? 

 Rezqi Rabiɛ : Luleɣ deg useggas n 1960, ass n 14 deg cṭamber, deg yiwet taddart ger Tigejda akked Mayu. Taddart isem-is Tawrirt Tazeggaγt. Zzint-as-d kraḍ n yisaffen d yiwen n udrar. Am aṭas n tudrin n tmurt, tagrest tettarra tawwurt γef yimezdaγ n taddart. D taddart i ttun yemdanen, ttunt-tt ula d igenawen. Dinna i d-kkreɣ ger yimawlan-iw: baba d yemma, snat n tyestmatin akk d kraḍ n watmaten. Aɣerbaz amenzu yella-d di Lezzayer Tamaneγt acku ulac aɣerbaz deg tadart. Aγerbaz alemmas di Mayu sakkin ɣriɣ deg tesnawit n Tubiret.

  Ma nuɣal-d ɣer tmedyezt, imi ɣur waṭas, yeqqen yisem-ik i ɣur-s srid. Amek tettilim akka tura ? 

 Tamedyezt !! wissen ma d nettat i d-yeqqnen ɣur-i neɣ d nek i yeqqnen ɣur-s, neɣ ahat werǧin i d-nemlal. Ma yella d tira s umata… ttaruɣ acku ugadeɣ ad ttuɣ, ttaruɣ acku ḥemmleɣ awalen. Skud ttafeɣ azuzwu n wul deg tira ad aruɣ. Ass ideg ara yeǧ uzuzwu tira ass-n ahat ad rreɣ imru ɣer tama.

  D acu d tamuɣli-k ɣef tmedyezt tazwawt tatrart n wass-a ? 

 War ccek tamedyezt n wass-a tger asurif d ameqqran ɣer sdat acku tisutiwin i d-yekren ufan-d iɣbayluyen imaynuten anda i d-ttagmen. Ffɣen-d si tinna n baba d yemma, ffɣen-d si tinna yenna-d ccix leflani. Ḍallen ɣer umadal, ḍallen ɣer wayen yellan akkin i ẓẓerb n tudrin.

  Neɣɣar kra n yisefra-k, ladɣa wid i d-tesrusuyeḍ deg uẓeṭṭa n faysbuk. Tuget seg-sen cuddeɣ-iten nekk i timmeɣnest. Ahat i yisental-a i tmaleḍ ugar? 

 D tidet, ttaraɣ ahat ugar deg unnar n timmeɣnest acku aɣref-nneɣ werǧin yufi iman-is akken ad yaru neɣ ad yecnu ayen nniḍen.Yal tallit tewwi-yas-d taεkemt n yimesbaṭliyen; ihi yezga deg umenɣi. Nekk d amdan seg uɣref-agi, tira-iw zgant qqnent ɣer umennuɣ ɣef yizerfan n Tmurt n Yiqbayliyen ɣef uzref-is akken ad temmeslay tutlayt-is ad tidir idles ,ad tidir «ddin»-is war ma nnan-as : «kem d taεrabt kem d tineslemt». Llan yisental nniḍen i d-yewwi ad nennaɣ fell-asen am yizerfan n tmeṭṭut, n umdan, n yigerdan akked d yixeddamen n tidi. Maca deg wayen ttaruɣ llan yisental nniḍen i icudden ɣer talsa s umata. Ttaruɣ ɣef tayri, ɣef teḍṣa d unnecreḥ. Aredmani, annar n yisental-iw iruḥ s teɣzi s tehri…

  Deg unebdu yezrin tessawlem-d kečč d Nufel, ed kra n yimdukkal, i umsizwer n tmedyezt deg uxxam n tmussni. ɣef wacu yella ibedd yiswi-nwen? 

 Ih, asmi nesla s uxxam n tmusni i d-yellan deg «Iewnisen», axxam-agi dɣa d tazeqqa i d-yefka Dda Ḥmed i yettidiren deg Telmant akken ad tilli d axxam n tmussni i taddart. Deg-s aɣerbaz, timkeṛdit i yimezdaɣ. Annect-a s wazal-is acku lemmer yal yiwen seg-neɣ ad d-yefk amur-is ahat timetti-nneɣ ad taf iman-is.

 Timzizelt n tmedyazt ideg nettekki nekk d Nufel tella-d s ufus n tallelt n kra n yimdukkal i yettidiren di tmurt am Σmer Lεufi d wiyad…

 Iswi-is d asebded n wansay ara d-yettilin yal aseggas,, ed ideg ara d-ttemlilen wid yettarun, ladɣa ilemẓiyen. Iswi-is d asebɣes n yilemẓiyen akken ad arun, akken ad ɣren….

  Nwala-k tettakkaḍ s kra n tefyar deg tejmilt i as-yettwarren i Nur At Ɛmara. D acu d awal-ik ɣef umeɣnas ed ɣef tejmilt-nni? 

 Ttekkiɣ deg tejmilt i yerra K. Iflis i Nur at Σmara acku ḥemmleɣ leqdic n Kamal rnu yur-s mi yi-d-yenna d tajmilt i Nur tirirt-iw tella-d war leεḍil. Nur d amdan lεali d ameɣnas n umenzu, aṭas i d-yewwi i teqbaylit s uxeddim-is, ama deg tilibizu neɣ deg wannaren nniḍen. Teεǧeb-iyi tidmi n usdukel n waṭas n yinaẓuren ilmend n yiwen n usenfar.

  Wid i k-iḥemmlen ad bɣun ad aɣ-d-tawiḍ ulama taseddart seg yisefra-k imaynuten… 

 Atan ihi tagi d tunṭict i kenwi akken ma tellam

 P<em> ARI MM LEQWAS </em>

 <em> Di lpari mm leqwas </em>

 <em> Mm yigenni aberkan </em>

 <em> I kellu yal ass </em>

 <em> Tifekka n tsednan </em>

 <em> Afus s umeqyas </em>

 <em> Ameṣṣaḍ εeryan </em>

 <em> Terqeq n wammas </em>

 <em> D temlel n wuglan </em>

 <em> Di Lpari mm leqwas </em>

 <em> Mm yigenni war itran </em>

 <em> Icennu ɣef tullas </em>

 <em> Γer yiri n yizenqan </em>

 <em> S wawal afessas </em>

 <em> Yeddan d uẓawan </em>

 <em> Yettraǧu ma d-tas </em>

 <em> Tinnna akken i t-yerḥan </em>

  Tessufɣeḍ-d taggara-ya ammud n yiḍrisen deg lulu. Wiss tettmuquleḍ ad yili ula deg tmurt, neɣ tesɛiḍ isenfaren nniḍen? 

 D taswiεt i aɣ-yerran nessufuɣ-d deg tmura n berra ayen nettaru s teqbaylit i yiqbayliyen, mačči d afran i nefren aya maca d tamara. Nekk aṭas n yiseggasen aya i ttidireɣ di tmurt n beṛṛa ulac ɣur-i akud akken ad azleɣ deffir teẓrigin ilmend n waya. Ma d wid umi ssutreɣ… ar ass-a ulac tiririt.

 Ihi asirem-iw, ad tili yiwet si teẓrigin-a i ara d-yerren i tiɣri akken ad d-yeffeɣ wayen ttaruɣ di tmurt.

  Awal n taggara ɣur-k! 

 Tanemmirt i kečč, tanemmirt i uɣmis-nwen umi ssarameɣ tudert ɣezzifen. Tabɣest i kra yettarun, i kra ixeddmen s teqbaylit d kra yenneεtaben fell-as.

  Yesteqsa-t :  Mhenni Xalifi

  
 Qasa TAΣERQUBET d yiwen n yilemẓi n taddart n Tefritin, d win yeddmen agerdas n tmaziɣt seg wul,  d aselmad n tutlayt tayemmat deg uɣerbaz amezwaru, daɣen d amedyaz yekki deg tfaska n tmedyet n Udrar n Fad aṭas n tikal, tikelt-a yewwi arraz amezwaru deg tmenna (arraz n yimsefliden), mi yesεa deg tmenna igemmaḍ-a 4,35/5, tettunefk-aɣ tegnit   ad t-nesseqsi. D acu d assaɣ yellan gar tfaska d tmedyezt ?

  Qasa d aselmad n tutlayt tayemmat daɣen d amedyaz. D acu-tt tmedyezt ɣur-k ?  

 <span style="color: #ff0000;"> Qasa : </span> Uqbel ad meslayeɣ ɣef tmedyezt ɣur-i ad meslayeɣ ɣef tmedyezt sumata:  Tamezwarut d tawsit gar tewsatin n teskla, tis snat yes-s i tedder tutlayt akken neẓra  dles-nneɣ yebna ɣef timawt dayen yeǧǧan tutlat-nneɣ ad tidir. Ihi tamedyezt ɣur-s taẓayt deg tmetti imi timetti-nneɣ d tin yesseqdacen awal s tuget, tettak azal iwawal, ferrun timsal s wawal ɣur-sen awal maci d awal kan ama d tamedyezt, d inzi… ma nefka-d amedya kra n yinzan i d-yettbeyyinen azal i yesɛa wawal : “bu yiles medden akk ines», “argaz yetteqqan deg yiles”… tamedyezt yes-s i tbedd tezlit taqbaylit, meḥsub d tin yesεan azal d ameqqran imi timetti-nneɣ tesnufus awal. Ma yella d tamedyezt ɣur-i, d yiwen n ttawil gar ttawilat n tẓuri swayes yezmer yiwen  neɣ amedyaz ad d-yini ayen yettḥulfu neɣ ayen yettwali akken yebɣa war lqid, d ilelli. Tamedyezt tecbeḥ s waṭas tesεa yiwen n rruḥ acekkit ladaɣa s teqbaylit.

  Ma nenna-d tamedyezt d iḥulfan, d acu d tamuɣli-k ɣef waya? 

 Tamedyezt nezmer ad d-nini d iḥulfan. 

  Nnan-d imussnawen dakken tamedyezt d lemri n umdan. D acu tenniḍ deg waya ? 

  Tamedyezt mačči kan d lemri n umdan neɣ n tmetti, maca ɣur-i aha  tesdukkel-iten-tt-id i snat , acku tamedyezt d ilel imi deg-s aṭas n yisental, ad d-ttnulfun daɣen umazal akka ɣer sdat.  

  Deg yal aseggas aswir-ik yettaẓ ɣer sdat deg tfaska n Udrar n Fad. Dacu d sser n waya ? 

  Sser n waya qqaren-tt-id yakan imedyazen  i d-yerzan ɣer  n udrar n fad, dakken d aɣerbaz n tmedyezt tamaziɣt, ma yella ɣur-i iεedda akkin i uɣerbaz axaṭer yal mi ara d nerzu yettili-d umaynut nesfaya-d deg-s ama deg tmedyezt ama deg yisaragen  neɣ deg wayen yellan akk d leqdic dina, aswir-iw n tmedyezt nekk s timad-iw ḥuseɣ yettnerni acku yal aseggas ttaliɣ-d akka deg umyizwer, tikelt-a d wis ukuẓ safi yettnerni uswir. Ma yella d acu yettaran amedyaz ad yesnerni aswir  d iεeggalen n tseqqamut axṭer deg uskazel-nsen i tmedyezt d asɣerbel i ttesɣrbilen, ma tufrar-d kan tuklal d ayen ara yeǧǧen amedyaz ad         d-yefk ugar, rnu daɣen tafaska tleddi-d allen, amek?  Ad teḥsuḍ ziɣ tzemreḍ ad yiliḍ dayen i ak-yehwan d wa ad t-id-tiniḍ akken i ak-yehwa, d ilelli ulac lqid ma terniḍ-as taɣuri sumata.

  Tazmilt-ik deg tmenna 4,35/5 .D acu d tarrayt tessemraseḍ alammi tesεiḍ tazmilt tunigt deg tmenna ?  

 Mačči d tarrayt mačči, meḥsub mi ara d-qqareɣ asefru ttakkeɣ-as rruḥ d ameqqran, ttawiɣ akk akud-inu yal awal ttakkeɣ-as azal-is, rnu daɣan  imir n tmenna ttεiciɣ-t, degmi yettruḥu srid ɣer tmeẓẓuɣt. Aya ur d-yelli ara kan akka, yella-d s lmendad n tfaska imi kkiɣ aṭas n tikkal.

  Dacu yettwali Qasa deg tseqqamut n yinezzurfa imaynuten? 

 Yelha ad ilin yixulaf wid ara ikemmlen abrid, tanemmirt i wid yezwaren. Dacu kan tamuɣli-w lemmer ad rnun cwiṭ axaṭer tamedyezt tesεa taẓayt d tameqqrant, daɣen ula d imezwura sεan taẓayt deg tseqqamut xersum ad d-yeqqim yiwen deg-sen alamma ḥulfan iɛeggalen imaynuten belli zemren ad ddmen, ad refden leqdic yecban wa. 

  Aɣmis n yimaziɣen : D acu d asirem n Qasa ɣer sdat ? 

 Qasa : Asirem-iw ad tufrar tutlayt n tmaziɣt akka am tutlayin-nniḍen deg umaḍal, ad nuɣal, ad nettzuxu yes-s wa ad tesεu amkan-is deg tmurt-is. Ssarameɣ tidukkla tadelsant Adrar n Fad ad tkemmel deg ubrid-a imi yes-s ara d-yecreq yiṭij ɣef tutlayt. Tanemmirt-ik s tussda.

<p style="text-align: right;"> Yesteqsa-t:  Nacer-Akouche 

  
 Larebɛa yezrin, yettunebeg-d Racid At Ali UqasiI, aselway n Tiregwa (Tasebddit Takanadit i Tmaziɣt), ɣer tesdawit Akli Mohand Oulhadj n Tubiret. Tirza n uneɣmas ar yinelmaden d yisdawiyen tella-d d tagnit, i wakken ad d-yawi awal ɣef umecwar akked d yiswiyen n Tiregwa.

 Yufrar-d deg wawal-is belli s umata tlul-d tsebddit takanadit i wesnerni d iccan n yidles d tutlayt tamaziɣt. Tasebddit tebna tlata yeḥricen i twala ad ssedunt timsal : Isenfaren, isaragen d tejmilin.

 Yal aḥric s lqima-s, maɛna azal n yisenfaren yugar-iten. Ayagi akk ur d-ttas ara kan akka : aṭas n tedrimt i tehwaǧ taluft. 

 D acu kan, xas ulamma , akken s-yenna win “lecɣal n taddart meqqrit nukni mezziyit», Racid At Ali Uqasi d yimeddukal-is ttafen iberdan n tifrat. Ɣef temsalt-a i wekked-d belli d tezdeg n yiɛeggalen n Tasebddit d tiqqa i gan deg-sen lɣaci i d-yettawin.

 Deg temlilit, awal yettawi-d wayeḍ, almi d-yufa iman-is yinebgi n Tubiret yerfa ɣef wid i izemren, ur xdimen. Xas ulamma adabu i ban webrid-is, iwala Racid belli ula d timeti taqbaylit tefka afus, tebra i ṭṭbel deg waman.

 Iwalla belli aṭas n temsal i isehlen ad tent-nexdem ur nebegges ara ɣur-sent. Yefka-d amedya n tilibizyu u yenna-k d lewhayem amek wigi akk i izemren u sɛan tadrimt ur d-sbedden ar tilibizyu ara d-yelhun s tmeti tamaziɣt !? Aya qqaren-s s teglizit d tefransist “lobby”. Lobby-agi am akken ara d-iniḍ d tarbaɛt i i jehden s yidrimen-is d yimekwan teṭṭef di tqucac n udabu (taɣamsa, tasertit, tadamsa…) . ljehd n terbaɛt-a yesseday timsal almend n wayen i wala inefeɛ-it u yenfeɛ agdud-is. Deg temsalt-a n usenfeɛ n wegdud ad d-yufrar, lobby n wudayen: d takemmict maɛna s tedrimt nnsen d imekwan ṭṭfen sselḥayen ddunit akken bɣan. Ɣur-neɣ tella tedrimt, llan ula d yimekwan, maɛna ulac targizt : lebɣa ad nnil.

  Yesbegen-d daɣen lɣiḍ-is ɣef wigi akk ur nesselmad ara i tarwa nsen taqbaylit u mmsemyafen ad sen-slemden tafransist. Tawaɣit-agi i icudden ar wayen i wumi qqaren s tefransist “la haine de soi” i wala-tt Racid d sebba n nnger. Taluft-nniḍen uɣur d-yewehha d lewhi, d udem-agi “folklorique” i la nettak i tmaziɣt.

<p style="text-align: right;"> SOA 

  
 Iḍelli acer, 8 deg yennayer 2017, ddmen warrac iqraben, qqlen ɣer tɣuri-nsen. Mbeɛd mi d-wwten ugar n sin n wayyuren nutni qqaren, rnan kra n wussan d asɛeddi n yikayaden, tewweḍ-d teswiɛt n usgunfu i llan ttraǧun.

 Fukken ihi wussan n yimuras imezwura n tsemhuyt n ccetwa i d-yettunefken i yinelmadeni wakken ad ten-farsen gar twaculin d wayen-nniḍen i asen-yehwan. Yuɣal-d lawan n uxeddim d useqdec n wallaɣen. Yuɣ lḥal imuras n useggas-a aɣurbiz, mgaraden ɣef watmaten-nsen : yella-d ubeddel deg-sen tikkelt-a. Imi yettwarna umḍan n wussan n yiɣimi i warrac deg tmurt. Seg 15 alami d 18 n wussan. Aya yella-d d rray i d-yekkan seg Uɣlif n usegmi, neɣ sɣur tneɣlaft-is massa Nouria Benghebrit i d-iberrḥen s yisalli amaynut. Ad d-nebder kan belli ɣas ma teɣzif cwiṭ twala n yimuras, wanag arrac ur bran i leqraya, ur tt-rran ḥala i tɣimit. Amedya, deg wussan yezrin, llan yinelmaden deg Ayt Smaɛel i yernan isragen n temsirin n useḥfeḍ ɣur kra n yiselmaden i yebɣan ad ten-ɛiwnen. Imi asen-d-gan ahil d amecṭuḥ akken ad sneflen aswir-nsen ugar. Ladɣa wid ara yesɛeddin akayad n BEM. Ccɣel-a i asen-d-yefkan abaɣur, iban yerna-asen-d ayendin n lebɣi, yessebɣes-iten ad ɣren ula deg yixxamen, ad heggin iman-nsen i tuɣalin. Ass-a ihi, d ass wis sin n yinelmaden deg uɣerbaz, deg tsemhuyt talemmast n useggas-a aɣurbiz. Afud igerrzen i warrac-nneɣ!

<p style="text-align: right;"> Kaïsa Khalifi 

<div> 
  
 Ɣas akken tamuɣli ar ɣur-s d tin i neqsen kra, tameṭṭut n rrif, neɣ tin yettɣimin deg wexxam, tesɛa azal muqren deg t’metti nneɣ. Acku tettrebbi dderya, t sewway, tessirid iceṭiḍen, ma wezzil wawal: Tqeddec kan deg wexxam, maca ayen i txedem i t’metti muqer dayen kan. D acu kan, tilawin yettɣimin deg wexxam, sɛan-t ciṭ n tismin ɣer tlawin i xedmen, ama deg t’kubaniyin neɣ deg iɣerbazen, acku tineggura-agi ttawin-t ed tadrimt, xedmen-t akken id asen-t yahwa ! Ula d-irgazren nesn-t « ẓuɣuren-ten deg meẓẓuɣen! ». Aḥlil ! Ihi, tilawin-agi n rrif, yagi tid ur nekcim ara yiwen wass ɣer uɣerbaz, neɣ ɣran-t kan kra n yiseggasen, kkaten-t ad lemden-t kra n lḥirfat, akken ad fɣen-t. Tagi ttamezwarut, daɣen ad « xedmen-t » deg yixxamen nsen-t am nutenti am t’lawin i xedmen deg berra. Ihi, dagi deg temdint n Tazmalt (85 ikilumiṭren ɣef Bgayet, tamanaɣt n lwilaya) tella akken yiwwet n tiddukla imuwi ssawalen « Tiɣr n t’meṭṭut ». Tiddukla-agi teǧhed dayen kan, tekkat s tezmart-is ɣef izerfan n t’lawin yettɣimin deg wexxam. « Tiɣri n t’meṭṭut » tekkat akken atterreẓ asalu n lɛeqliya taqburt id yeqaren belli tameṭṭut ad tili deg wexxam kan! D acu ur texdim ara tiddukla-agi akken ad beggen udem n t’meṭṭut i zedɣen « lḥabs » n wexxam-is? « Tiɣri n t’meṭṭut » tluled iseggasen-agi kan ineggura. Iswi ines :attewet ɣef izerfan n t’meṭṭut n wexxam, neɣ tameṭṭut n rrif s wudem amatu. Yal aseggas teggar-ed tiɣri i t’lawin akken ad ruḥen-t ɣer wexxam n t’ddukla-agi iwakken ad ɣren-t yerna ad lemden-t lḥirfat. Akka, i lmend n-useggas amaynut n 2015, tiddukla « Tiɣri n t’meṭṭut » tessiwled i t’lawin n tama-agi n Tazmalt, akken ad ruḥen-t ar wexxam n t’dukkla-agi id yezgan deg « le CSP », iwakken ad markin-t ad xedmen-t tannanin (stages). Deg umuɣ n-usileɣ (La liste de formations) llan-t lḥirfat-agi: Lgaṭu d lḥelwa, laxyaḍa lakked uṭareẓ, tuččit taqburt (plats traditionnels), aṣeṭṭel n lxalat akk d tt’furmaṭikt (l’informatique). Tiɣri id ger tiddukla attan tewweḍ ɣer waṭaṣ n yixxamen deg Tazmalt lakked ttudar is-ed yezzin. Aṭaṣ n t’lawin d ttlemẓiyin bɣan-t ad lemden-t kra n lḥirfat akken ad ɛiwnen-t iwaculin nsen-t, yagi imi laɣla yiwweḍ ɣer yigenni ! Deg yizri iqarben, aṭaṣ n t’lawin yellin akka tiḥuna akken ad zenzen-t ama d lgaṭu, neɣ tiqendyar. Akka, ula d tameṭṭut n wexxam tesɛa azal-is tura. Anwa id yennan mgal waya ?    

<p style="text-align: right;">Syphax.Y

  
 Inelmaden n tɣiwant n Yiɣram yeqqaren di tesnawiyin n uqbu, nṭarren nezzeh seg lexsas n ttawilat n usiweḍ akk d leɣla n wazal n rekba, acku , segmi taɣiwant ur tesɛi ara ula d yiwet n tesnawit dayen yeǧǧan tuget n yinelmaden n tudrin am Wat Sellam d Tiɣilt Mexluf d iɛemmuren teddun deg les 404 bachées am lmal i smadiḥ n usemmiḍ ubeḥri d ugris, i wakken kan ad awḍen deg lawan ɣer tneɣrit. Wama aɣbel n tuɣalin tameddit akter, ladɣa deg wussan n ccetwa imi ussan wezzilit, rnu d dḥis yettilin deg yimukan n rekba lawan deg ttefɣen yixeddamen. Ur ttawḍen ara s ixxamen-nsen alma d 07 n yiḍ. Sseba n waya d lexsas n ttawilat tesɛa tɣiwant imi i taɣiwant n Yiɣram tettuṣennef gar tɣiwanin tiẓawaliyin n lwilaya n Bgayet. Ur tesɛi ara akk kra n lmedxul-nniḍen anagar n wayen i tt-id-yettṣaḥen di tedrimt d-tferreq ddula ɣef tɣiwanin yal aseggas. Ɣeɣ waya, ula d inelmaden yeqqaren deg uɣerbaz alemmas, anagar tiqcicin i iteddun deg umesni aɣurbiz. :’’deg wussan n ccetwa macki akken ara teḥres tallit,yeqwa udfel s axxam n xwali deg Uqbu i ttarraɣ, ttnusuɣ dinna ‘’i d-yenna yiwen n unelmad nesteqsa . Ad yeqqim win ur nesɛi ara kra n uxxam deg-i ara yer, amek ara as-teḍru ?

<p style="text-align: right;"> B.benhamouche. 

  
 Izegzawen (les verts) n tiddukla AJIE  (Association pour la Jeuness Innovatrice et l’Environnement) ttrun akken ma llan imi ten-teğğa tselwayt-nsen.Taselwayt yessiḥbibiren γef ugama ugar n yiman-is. Tufa-d aṭas n tefrat i twennaṭ meεna ur d-tufi ara tifrat i lehlak i tt-yewwin ddurt iεeddan. Tezzuγur deg waṭan-agi amcum seg useggas 2001. Amur ameqqran n yiεeggalen n AJIE, anda lliγ di  tlemmast, ur slin ara s lehlak-is axater ur d-tettmeslay ara fell-as, ur t-id-sbanay ara deg umahil-is. Tella d taselmadt deg uγerbaz alemmas di Tizi Uzzu. Tewwi-d lintrit uqbel ad taweḍ i wakken ad d-telhu kan s leqdic-is di tdukli-a i d-texleq nettat d terbaεt-is deg useggas n 1998.

 Ma d ayen i tt-yeṣṣawḍen ad d-texleq tiddukla-a, tenna-aγ-d yiwet n temḍebbert :’’yiwen wass, twala iḍumman ttwaḍeggren-d si le batiment γer lqaεa. Dγa tezεef. Yella-d wawal akked uletma-s i as-yennan i wacuγer ur d-txelqem ara tiddukla ara yessiḥbibiren γef ugama. Syin, ihi, i d-tusa tikti-a.’’  Ma γef wayen yeεnan isenfaren n tiddukla, aṭas i d-yellan. Llan wid yeεnan iγerbazen d inelmaden. Wid i d-iceddun γer ufran n wammus. Lebni n yimekwan n yidles d yixxamen n tẓuri. Asileγ n yilmeẓyen deg yiḥricen n umahil d waṭas n temsal-nniḍen.  I wakken ad as-rren tajmilt iεeggalen n tiddukla AJIE i Massa Lamrous, ssawlen-d i tikli ara d-yilin ass n 8 deg meγres 2015 seg uxxam n tiddukla AJIE alamma d timeqebret n Mdouha anda ara ssersen tameqqunt n yiseğğigen γef uẓekka-s.

 Gen di talwit a Massa. Imγi-m yemγi-d di Tirmitin akked Tala Athmane d wanda-nniḍen.  

<p style="text-align: right;"> Hocine.M 

  
 Deg waggur yezrin , xedmen yinelmaden n uɣerbaz alemmas Malek Qadum n Uqbu yiwet n tufɣa tusnant ɣer tuddar n Lmecta d At sellam i d-yezgan deg tɣiwant n Yiɣrem, tama n Uqbu , Deg taddart n At Sellam, mlalen yinelmaden, deg tejmaεt, akked yimɣaren. Mmeslayen-as-d ɣef laεwayed, tajmaεt d wazal-nsen deg tuddsa n tmetti taqbaylit. Akka, dɣa, i tettunefk tegnit i teqcicin ad qqiment i tikkelt tamezwarut deg tejmaɛt. Mebɛed mi i slan yinelmaden i kra n yiwillihen yeɛnan tudert sɣur imɣaren, ṭṭfen abrid-nsen ɣer taddart n Lmecta anda i sersen, deg tazwara, tameqqunt n yiseǧǧigen deg tmeqqbert d asteḥem ɣef 74 n yimeɣrasen n taddart-agi. Mi kecmen taddart n Lmecta, ufan yiwen n ugraw n temɣarin yettraǧu-ten dinna. Wwint-d tlawin-agi awal ɣef ttawilat n lebni d yimɣan n usejji i yellan deg tama-agi n tmurt n leqbayel. Am wakken i d-wwint awal, diɣ, ɣef usewwi n kra n yisufar yecban, ameqful, tarnast, abazin…atg. Deg taggara n tirza, yenna-d Mass Brahim Benhamouche : ‘’tamaziɣt, ha-tt-an deg unnar, deg berra ɣer yimɣaren akked temɣarin. Tamaziɣt d leɛwayed, d leqder, d aseḥbiber ɣef ugama mačči kan d tajerrumt.’’<span style="white-space: pre;"> </span>

<p style="text-align: right;"> Hocine.M 

  
 Ass n wahad d wass n umhad 10 d 11 deg maggu yezrin, sɛaddan inelmaden n CNEG akayad n taggara n useggas deg yiɣerbazen yemxalafen , ma d aɛassi-nsen yella-d sɣur yiselmaden n uswir amenzu d uswir alemmas. sɛeddan seddis n tangiwin , ama wid yeqqaren deg uswir alemmas neɣ wid n tesnawiyin n Tizi Uzzu. Inelmaden-agi, ṭṭaxren-d seg yiɣerbazen-nsen, syin uɣalen deg CNEG s uceyyeɛ. Mi jerden iman-nsen deg ctember d tuber, ad d-awin idlisen, ad xtiren d acu ara ɣren: seg useggas amezwaru n uswir alemmas alamma d BAC, Keccmen s ttawil n Internet, mkul akradyur, ad d-suffɣen akayad ad xedmen iluɣma-s, alamma d taggara n useggas, sɛeddayen akayad deg maggu, ad ɛaddin s aswir-nniḍen. Igemmaḍ n ukayad-agi, ad d-ilin deg waggur n yulyu, ɣef wakken I aɣ-d-nnan yimḍebbren.

  Z. B. Y. 

  
 Iruḥ yiwen wass Ǧeḥḥa ɣer ssuq, yuɣ-d aɣyul icudd-it-id s umrar la t-id-yezzuɣur. Tebɛen-t-id sin yimakaren. Iruh yiwen yefsi-d amrar-nni, iga-t i temgarḍt-is, wayed yeṭṭef aɣyul-nni, yerwel yis-s mebla ma ifaq Ǧeḥḥa. La ileḥḥu abrid, abrid, cit kan yezzi ɣerdeffir, dɣa iwala d amdan iicudden ɣer umrar-nni mačči d aɣyul, yewḥem, dɣa, yenna-as :-Anda-t uɣyul-nni ? -Yerra-as-d winna : d neek.-Yenna-as Ǧeḥḥa :Amek akka yeɛni ?-Yenna-as : Ur ttaɣeɣ ara awal i yemma dɣa tedɛa-yi, tenna-d : ad ak- yer Rebbi d aɣyul. Mi d-ukiɣ ssbeḥ ufiɣ-d iman-iw d aɣyul, dɣa, tewwi-yi ɣer ssuq tesenz-iyi i winna uɣur i yi-d-tuɣed.Ma tura aql-i ad ḥemdeɣ Rebbi imi i yi-tsemmeḥ yemma uɣaleɣ-d d amdan.Ynna-as Ǧeḥḥa : Ceyleleh a ddunit, amek ad ak-sqedceɣ kečč d amdan! Ruh ddu d ubrid-ik. Yefsi-as amrar-nni, yenna-as : maɛni ɣurek ur tettaɣeḍ ara awal i yemma-k ! Yerfed allen-is s igenni yenna : ad d-yefk Rebbi xir n wayen i yi-yekkes. Tezzi-d ddurt, yuɣal Ǧeḥḥa ɣer ssuq ad d-yaɣ aɣyul, dɣa, yufa aɣul-nni i d-yuɣ ddurt iɛeddan. Yuẓ ɣur-s, imekken imi-s ɣer umeẓẓuɣ-is, yenna-as : ayamcum, yak nniɣ-ak aɣ awal i yemma-k, ɣurek ad tt- tesserfud!Ccah deg-k, tuklaled ayen yeḍran 

 yid-k.

<p style="text-align: right;">  Said Bouda 

  
 Inelmaden n tesnawit « fréres Ait Betta » n tɣiwant Timizart yetabaɛen ɣer ladayra n Ouaguenoune i d-yezgan deg umkan iwumi qqaren Ahriq Ouattar, ḥebsen ɣef leqraya seg tazwara n ddurt yezrin. Uɣalen qqaren : « Ma ulac lkiran uṣiweḍ, ulac tuɣalin ɣer tneɣriyin ». Isnawiyen-agi, ugin ad uɣalen ɣer tzeɣwa-nsen n tɣuri, i wakken ad kemmlen aseddu n temsirin. Imi ḥebsen ɣef leqraya, ma d tamentilt akk n wannect-a d ulɣu-nni i d-yefka Usqamu Aɣerfan Aɣiwan (APC) n Timizart ideg yekkes akk lkiran yettawin ɣer tesnawit. Inelmaden-agi d yimawlan-nsen, ssuturen tuɣalin n lkiran-agi n uṣiweḍ ɣer tesnawit-a, imi i d- ttafen iman-nsen gar sin wuguren. “Aɣbel amezwaru d lexlaṣ i nettxeliṣ yal ass gar 100 ar 120 DA i wass. Ma d aɣbel wis sin d win n wawwaḍ s aɣerbaz ɣef 08h n ssbaḥ. Imi acḥal n tikkal ur newwiḍ ara deg lawan ɣer tesnawit”, akka i d aɣ-yenna yiwen n unelmad n tesnawit-agi. Am akken daɣen nesteqsa yiwen n unelmad, yeqqar deg uswir wis kraḍ 3 yenna-d: “Skud mazal ur d-uɣalent ara lkiran n uṣiweḍ ɣer lxedma, ur nettuɣal ara ɣer tneɣriyin-nneɣ”. D ayen yeğğan isnawiyen-agi d yimawlan-nsen ad d-gren tiɣri, yerna ad ssuturen deg wid teԑna temsalt gar-asen imḍebberen n tɣiwant n Timizart, i wakken ad d-afen tifrat i wugur-a n uṣiweḍ. … Yeɣleq ula d aɣerbaz alemmas Aomar Metrek Tiddukkla n yimawlan n yinelmaden n uɣerbaz alemmas Metrek n Tizi Rached, teɣleq ddurt yezrin aɣerbaz-agi ideg qqaren warraw-nsen. Ɣef leḥsab-nsen, inelmaden yeqqaren deg-s ha-ten-in deg yir liḥala, qqaren deg tegnatin i iweɛren aṭas. Imi aɣerbaz-agi, 4 n yiseggasen-agi tura ur yesɛi anemhal unṣib, azal n 10 n yinemhalen i iɛeddan ɣef uqqeruy n uɣerbaz-agi seg useggas n 2013 ar unekcum aɣurbiz n useggas-agi. Am wakken i cetkayen ɣef liḥala n usečči n yinelmaden yeqqaren deg-s, imi tanawalt taɣurbizt yellan deg-s ur tessawaḍ ara ad tsečč inelmaden-agi. D ayen i yessawḍen tiddukkla n yimawlan n yinelmaden n uɣerbaz-agi Metrek Aomar, ad gren tiɣri i wid teɛna temsalt, ideg i d-tsebgen asḥissef ɣef yir liḥala n uɣerbaz-agi alemmas. Ssuturen yiεeggalen n tiddukkla-agi deg tuttra-a i d asen-gan, tifrat n waṭas n wuguren d lexṣaṣat i yellan deg-s, imi yenṭer mačči d izli. I lmend n wannecta, yenna-aɣ-d yiwen ubabat: “Aɣerbaz-a, ur yesεi ara anemhal, imi yal aseggas ad d-awin yiwen neɣ sin n yinemhalen. Tin ɣur-s, lexṣaṣ n yiεessasen d imallalen n usegmi, yella ula d lexṣaṣ n yiεessasen”. Ikemmel yenna-d: “Am wakken daɣen i neṭṭalab deg tenmehla n usegmi n lwilaya n Tizi Uzzu, i wakken ad aɣ-d-aznen anemhal unṣib i iwulmen i uɣerbaz-agi, yerna ad yexdem lxedma-s akken ilaq lḥal, yerna d win ara idumen. Ur nebɣi ara arraw-nneɣ ad setten lqut asemmaḍ deg berra, imi tanawalt yettwaxdamen i lmend n warrac tella”.

  A. A 

  
 I lmend n umecwar aɣezzfan n ccna i d-yewwi unaẓur ameqqran Akli Yeḥyaten, tuɣal-as tejmilt meqqren ass-nni n ttlata 31 deg waggur n unbir 2017, deg Uxxam n umezgun amniḍan Kateb Yasin n lwilaya n Tizi Uzzu. D ttiɛad i d-yettwassuddsen sɣur Tenmehla n yidles n lwilaya n Tizi Uzzu akked Umazday n yirmad idelsanen d yinaẓuren. D yiwet n tejmilt s wazal-is i unaẓur ameqqran n tezlit taqbaylit. Wagi d Akli Yeḥyaten, yesɛan akka tura 84 n yiseggasen deg leɛmer-is. Yettuneḥsab d yiwen gar lecyax deg uẓawan n tmurt taqbaylit. Yella-d leqdic-agi adelsan deg Uxxam n umezgun Kateb Yasin n Tizi Uzzu. Imsuddsen n leqdic-agi, heggan-d yiwen wahil d anesbaɣur; imi ass-nni n larebɛa 31 tuber 2017 ɣef 10h00 n ssbaḥ, tella-d tulya tunṣibt n tejmilt-agi sɣur tnemhalt n yidles n Tizi Uzzu. Dɣa deg tzeqqa n temsikniyin, tella-d yiwet n temsikent n tesfifin-is tiqdimin d yimagraden n tɣamsa yettwarun ɣef tudert-is d leqdic n urgaz-agi ameqqran, akked yiwet n temsikent n wayen yerzan tagrawla tazzayrit d umussu aɣelnaw. Am wakken daɣen i d-sneεten yiwen usaru i d-yewwin ɣef tudert n ufennan-a aqbayli aqbur. Ma ɣef 20h 30 d afella, tella-d temlilit d unaẓur d uskasi d tririt ɣef yisteqsiyen n wid akk i t-iḥemmlen neɣ i as-isellen. Tekfa tejmilt-a s tmeɣra n ccna meqqren, ideg cnan waṭas n yifennanen, am wakken diɣ i d-fkan yimeddukal-is akked twacult-is kra tnagiyin ɣef tmeddurt d umecwar-is. Am wakken tella d tannumi deg tejmilin n yifennayen, ula deg tejmilt-agi aṭas n yicennayen imeqqranen d yimeddukkal-is akked waṭas n yiwudam n yidles n lwilaya n Tizi Uzzu, i iḥedren timlilit-agi.

  Ghani. A 

  
 ’Win iteddun ɣer tidet, yessawaḍ’’. Seg wanzi-agi, mebla ccek, i d-yugem ucennay Cheikh Yahia, netta yellan deg uḥric-agi n ccna ugar n 30 n yiseggasen. Acu kan armi d tura i as-tettunefk neɣ i d-tewweḍ tegnit i wakken ad yessekles tizlatin-is. Tizlatin i d-yeskanen aḥric seg tudert-is, ama d tin yellan d tuffirt neɣ tin iḍehren. Nemlal-it deg uxxam-is deg taddart n Tala Athmane, newwi-d yid-s awal s telqayt ɣef Abum -is i d-yeffɣen deg ussan-agi kan iɛeddan.

  Aɣmis n Yimaziɣen : acḥal-aya segmi tebdiḍ ccna, acuɣer armi d tura i teskelseḍ ? 

 Cheikh Yahia : ansuf yis-k ɣer uxxam-iw. Bdiɣ ccna seg zik. Asmi lliɣ meẓẓiyeɣ, cfiɣ yettawi-d xali un Tourne-disque, nsell i Slimane Azem, Idir. Ihi, syin i bdiɣ tteḥmalaɣ ccna. Mi wwḍeɣ, diɣ, s aɣerbaz alemmas, yessekkar-iyi-d maître d’internat i wakken ad asen-d-ɣenniɣ. Ma dagi deg taddart, ncennu timeɣriwin deg yiseggasen n 1980, lliɣ cennuɣ akked Youcef Guerbas, Brahim Mekidèche d wiyaḍ, ad ten-iḍekker Rebbi s lxir, ttsellimeɣ fell-asen. Syin, telḥeq-d tallit-nni taberkant, dɣa neḥbes. Nekk, yuɣ lḥal, qqareɣ deg tesdawit. Ma nuɣal-d, tura, ɣer tezlatin-agi, uriɣ-tent deg tazwara n yiseggasen n 2000. Acu kan ur tent-skelseɣ ara. Ruḥ a zman, rwaḥ a zman, armi i d-yewweḍ wass anda i as-nniɣ : i wacuɣer ur tent-id-ssufuɣeɣ ara ? Ladɣa, yella yiwen uḥbib i yi-iɛawnen deg lecɣal-agi, yefka-yi afud d ameqqran. Wagi d Lounici Saïd. Nruḥ ad nessekles ɣer Moh Oubelaïd. Mi newweḍ ɣer dinna, ufiɣ-n yiwen umdan lɛali, fell-asen i icennu Matoub, u yeqqar ‘’Tarwa lleḥlal’’, wagi d Madjid Halit, iɛawen-iyi dayen kan deg usekles akked useqɛed n tezlatin.

  Azwel n Album-inek ‘’Imeṭṭi Umeɣbun’’, i wacuɣer azwel am wa ? 

 Cheikh Yahia : asmi i nsellek asekles, nnan-d amek ara as-tsemmiḍ tura ? Fkiɣ-d kra n yizwilen, gar-asen ‘’Tayri-m tesɛa lhiba’’. Acu kan mi newweḍ ɣer bab n tezrigin, yenna-d d akken yelha limer ad yili uzwel-is ‘’Imeṭṭi Umeɣbun’’ imi tanfalit-agi ur tezgi ara. Ma d tizlit ‘’Imeṭṭi Umeɣbun’’, tewwi-d awal ɣef tmetti d wayen i iḍerrun deg-s. ad tafeḍ tamḥeqqranit, taḥraymit d yir tamussni i tt-isedduyen, ma d ameɣbun meskin, yezga yeṭṭurfi, aṭas i iɛeddan fell-as : tayri, lemḥayen, tadukli, uguren n twacult…atg. Deg tmurt n Lezzayer, ayen yuɣen ameɣbun, yewɛer aṭas : kullec d idrimen tura akken i as-yenna Cherif Hamani :’’tuɣal tirrugza s adrim’’. Acu kan, daɣen, akken yebɣu yili lḥal, ilaq bnadem ad iwali ɣer wid yenṭerren kter-is. Am wakken, diɣ, i as-qqaren zik ‘’Ṭṭef deg Rebbi’’. Meɛna au sens propre : ur tettɛebbiḍ ara Rebbi i wiyaḍ, axater tura sxerben akk taswaɛt.

  Tizlatin-agi, nezmer ad d-nini d aḥric deg tmeddurt-ik, ma tebɣiḍ, ad tent-neḍfer yiwet yiwet i wakken ad nissim ciṭ akka seg tudert n ufennan. Tizlit tis snat deg Album, d tajmilt, i wacuɣer ur d-tuddireḍ ara ismawen ? 

 Cheikh Yahia : tizlit ‘’Anida tellam’’, tewwi-d ɣef lɛibad lɛali i d-yeǧǧan later-nsen. Mačči d yiwen ad t-id-taddreḍ, xemmeɣ-as yakan. lɛibad yelhan akk s umata : wid yeṭṭfen deg nnif-nsen, deg tirrugza-nsen, ttɛawanen imeɣban. Wid-nni yessaɣen tafat i wakken ad walin wiyaḍ. ‘’A win i ɣeḍren’’, tagi, tewwi-d ɣef tallit-nni-inek, tayri-k, tban ! Teqqareḍ : ‘’ Tinna akken i tḥemmleḍ, Tbuddeḍ-as lxir. Kullas teqqareḍ, D nettat aya xir. Qrib i tselbeḍ, Di leɛqel-ik tefɣeḍ. Sdat-k tḥeḍreḍ, Mi tedda akked lɣir’’.

  Cheikh Yahia :  sliɣ-as yiwet n tikkelt i ucennay ameqqran Idir, yeɛǧeb-iyi aṭas mi d-yenna : ‘’ccna mačči d les calculs’’. Ihi, nekk, dayen ɛaceɣ i d-nniɣ. Tusa-d tmedyazt, nniɣ-tt-id, yusa-d uẓawan, cniɣ-t-id. D ayen ɛaceɣ, d ayen i yi-iḍran. Et puis, ur ndimeɣ ara ɣef tayri-nni i ddreɣ lweqt-nni.

  Tzemreḍ ad as-tɛiwḍeḍ i tayri-nni akken teddreḍ, xas ulamma yettraǧu lfiraq ? 

 Cheikh Yahia : wellah ara ak-d-iniɣ, cɣel-agi yewɛer mliḥ (s teḍṣa). Tzemreḍ ad testeqsiḍ, diɣ, d Cherif Hamani amek i as-yeqqar, yenna-d :’’ Ad ak-yenɛel Rebbi a lfiraq, ay aɛdaw n yimdanen. Win teǧǧiḍ tasa-s teḥreq, tariḍ-t am uqejjun yeṣḍen’’. Ça veut tout-dire. Lefraq, d ayen iweɛren mliḥ, rnu-as ma yella tezweǧ teqcict. Limer d lebɣi, ilaq tayri ad taweḍ iswi. Acu kan, wagi d lebɣi mačči d tilawt (réalité). Akken yebɣu yili lḥal, ddunit tebna ɣef tayri. Anda ulac tayri, ulac akk d acu ileḥḥun. Ad nesḥissef aṭas imi timetti-nneɣ dagi i tent-tuɣ. Ulac leḥma la gar yimadanen, neɣ deg lxedma…atg. Ula d ddin, yettweṣṣi ɣef wanec-a.

  Tizlit tis rebɛa (4), ‘’La Ilah illla Llah’’, nezmer ad tt-nṣennef ɣer ddker. Llan kra qqaren lexwan d leḥram, wammag ccna, qqaren-as ‘’Mizmar ccayṭan’’. D acu ara d-tiniḍ kečč yettẓallan ? 

 Cheikh Yahia : nekk ttẓallaɣ u mazal ttẓallaɣ. Asmi i d-ssufɣeɣ Album-agi, yusa-d yiwen ɣer ɣur-i, mebla ma uddreɣ-d isem-is, yenna-yi-d tura a weldi ɣur-k ad ak-kelxen. Rriɣ-as d akken nekni d Rebbi i nettɛebbid, ur ugadeɣ yiwen. Lǧamuɛa, ttẓallaɣ s uqendur. Wwḍen yimdanen armi fettun ayen ur ẓrin ara, c’est vraiment, très grave ! Ad yili yiwen ixeddem ddin, i wakken ad t-id-walin wiyaḍ ; wayen ixeddem ddin meɛnaz ur ixeddem ara ayen i d-yenna ddin. Ayen iḍerrun timetti, ur t-id-yettawi ara umeddaḥ deg teqṣiḍt, ama deg tilibizyu neɣ ɣer wigi ifettun. Ad d-addreɣ yiwen wugur i iqerḥen mliḥ wagi d asentel ‘’lekdeb’’. Lekteb, yessenger timetti, ihi, win yeskeddiben, ur yumin ara. Ad d-rnuɣ wayeḍ ‘’Ddɣel’’, ala netta i yeṭṭuqten, yeččur ulawen. Tis snat, yerna ad twehmeḍ, wigi i ak-yeqqaren lexwan d leḥran, teẓriḍ, jerbeɣ-ten-id, nekk s timmad-iw, deg unnnar. Mi ara d-taweḍ tegnit n ddiq, ɣebbun lḥeqq. Ma d lexwan, d lɛada n lejdud-nneɣ, ttwanasen bab n lǧanaza. Yaxi d isem n Rebbi i d-ttaddren. Acu kan, aya yekka-d s ccerq, wwin-aɣ-d ayen mačči-nneɣ.

  Anwi-ten wigi i d-tuddreḍ deg tezlit ‘’Kra n yimdanen’’ ? 

 Cheikh Yahia : akken yeqqar Si Muḥ U Mḥend ‘’Win ceggbent lemḥan, mi i iger aqeddim yeɣli’’. Tewɛer tiyita n laman. Mi ara tent-taɣeḍ deg laman, dayen yesseqqraḥen mliḥ, mliḥ. Yerna tin i tent-yugaren merra, mi ara as-fken lḥeqq i winna i ak-iɣeḍren.

  Deg tezlit ‘’Mmi-s Umaziɣ’’, teqqareḍ-as : ‘’nekk d Azzayri, d mmi-s Umaziɣ’’. Yella win i d-tqesdeḍ s wanect-a, ladɣa MAK ? 

 Cheikh Yahia : ur yelli win i d-qesdeɣ : la MAK, wala wayeḍ. Xas zuxxeɣ-d s laṣel-iw akked yiẓuran-iw, ur zmireɣ ara ad as-iniɣ i wayeḍ kečč d aɛrab ur tettɛiciḍ ara yid-i. Acu kan, akken ara ten-qaddreɣ, i ilaq ad i yi-qaddren, daya. Uddreɣ-d, diɣ, Abane Ramdane imi i t-nɣan tikklet-nniḍen s ucemmet n umezruy.

  Tizlit taneggarut ‘’Tayri-m tesɛa lhiba’’, acuɣer d taneggarut ? Yerna ma tebɣiḍ, dɣa, d tidet tebɣiḍ ad ak-texḍu imi i as-teqqareḍ : ‘’tayri-m tesɛa lhiba, ar tura tugi ad i iy-texḍu’’ ? 

 Cheikh Yahia : akka, ihi, asmi ruḥeɣ ɣer Studio, ur seddaɣ ara tizlit-agi. Acu kan mi akken nessekles, nniɣ-asen tella tayeḍ. Nnan-d, rnu-tt-id, yuɣ lḥal tella niqal tis tmanya. Tḥekku-d tezlit-agi taqṣiḍt n tayri-iw akked teqcict-nni. Ur nddimeɣ, ur ṭṭifeɣ cceḥna. Mi iɛedda lweqt, ayen yeḍran yuɣal d smaḥ. Mazal lxir ɣer sdat, bnaden ur ilaq ara ad yayes.

  Seg tama n uẓawan tura, acu uɣur temmaleḍ, neɣ anwi i icennayen iwumi tessemḥaseḍ s waṭas ? 

 Cheikh Yahia : llan tlata (3) : Lounis Ait Menguellet, lounes Matoub d Kamel Messaoudi. Wigi i wumi ssemḥaseɣ mliḥ. Bɣiɣ kan ad rreɣ tajmilt tameqqrant i Matoub yefkan aqerruy-is ɣef tmaziɣ, Matoub mačči d awal kan, ayen i d-yeqqar, ixeddem-it.

  Awal-ik aneggaru 

 Cheikh Yahia : ad selmeɣ ɣef warrac n taddart-iw akken ma llan, nnan-d d ayen lɛali i txedmeḍ, d wa i d rbeḥ-iw. Ttsellimeɣ, daɣen, aṭas, aṭas ɣef Madjid Halit, Lounici Said, Dahmane Bendahmane, Djamel Ben Boucherit, Rabah Oukrine, tizrigin Akhalaf Music d yimaziɣen anda ma llan, mebla ma ttuɣ ixeddamen n tkebbanit Lounici. Evidemment Aɣmis n Yimaziɣen ‘’La Dépêche de Kabylie’’.

<p style="text-align: right;"> Yesteqqsa-t Hocine.M 

  
 Yuzzel wawal, yeṭṭuqqet uqejjem, ɣas azeṭṭa n facebook yettwarhen s umeslay ɣef…snat n tgejda n yidles amaziɣ. Idir d Lounis At Menguellat uɣalen d llazuq deg yimi n kra n yimdanen. S tidet, yal yiwen yesɛa azref ad d-yini ayen i yettxemmim maca llant kra n tilas ur ilaq ara umdan ad tent-yaweḍ. Ma nuɣal-d ɣer uẓar n taluft ad d-nesmekti dakken Idir d Lounis ttunecden ɣer yiwet n temlilit i d-tessewjed l’ONDA anda ara ḥeḍren i usenger n nnig n umelyun n yisiditen yettwaxedɛen. Deg ugraw-a, ttekkin kra n yineɣlafen ɣef uqerru-nsen Abdelmalek Sellal i d-yewwin awal dɣa ɣef taluft-a n tukerḍa yebɣan ad teqḍeɛ aɣrum i waṭas n yinaẓuren deg yiḥricen yemxallafen. Asmi kan i d-banen sin n yimdanen-a deg tiliẓri, yekker wah ruḥu…Ilaq ad nesselmed i Idir amek i ixeddem udabu, daɣ i Lunis amek ara yeddu. Kra n yimeslayen qerriḥit, ččuren d ddɣel d leḥqed i neqqar ar ass-a di Facebook. Cwiṭ n sswab maḍi maḍi ! Iḍelli kan I d-ssawlen yimḍebbren-a i Lounis iwakken ad yettekki di tfaska n Qsenṭina yerra-asen:” ur zmireɣ ad iliɣ i twiɣa yecban ti. Lukan i d-tennam belli Qsenṭina d tamaneɣt n yidles azzayri ad qebleɣ, imi i as-tefkam udem n tmanaɣt taɛrabt ur ttiliɣ gar-awen.” Anida-ten 

<p style="text-align: center;"> D ayen i yeǧǧan Idir yenna-d deg umaṭṭaf n rradyu taɣelnawt dakken” tagi d timlilit ideg ara d-nḥelli azref n unaẓur. Nella-d di lmendad I l’ONDA  

 imi d abrid n swab, ma d ayen nniḍen yal wa ad tt-yessefru akken I wala.”

 wigi yessiɣzifen iles zdat tidet yecban ta ? Imi ass-a iruḥ yeḥḍer deg wanda ara d-yawi azref i unaẓur, ur ilaq ara. Ɣef leḥsab n waya, inaẓuren-nneɣ, s ya d afella, mi bɣan ad xedmen kra ilaq ad d-ciwren, ma ulac terwi fell-asen. Ttuḥermen seg tlelli, tura ad ten-ssedduy am “yirubuten”. Seg tama nniḍen, ayadra yella wass ideg i nesla i sin yimdanen-a ad d-ḍebbren fell-aɣ ma ad neddu d tama n ufella neɣ d tin n wadda ? Yella wass ideg i nnan ttekkit di tefranin neɣ ala ? Yeɛreq swab i tifin ! D ayen i yeǧǧan Idir yenna-d deg umaṭṭaf n rradyu taɣelnawt dakken” tagi d timlilit ideg ara d-nḥelli azref n unaẓur. Nella-d di lmendad i l’ONDA imi d abrid n swab, ma d ayen nniḍen yal wa ad tt-yessefru akken i wala.” Yeḥsa ad d-yeḍru yid-s waya. “Tenna-as a taqabact tḍurreḍ-iyi, tenna-as afus seg-m.” Ma d Lounis, ɣas akken yerra-d akka s yiwet n tririt tuḥdiqt, meɛna yewhem kan yeqqar : «waqila mazal ur d-tufrar ara fell-aɣ tafat.” Ma neɛreḍ ad nesɣerbel imeslayen-a n Lunis, inumak mačči ḥala yiwen ara d-nemmager. Amezruy lqayen ibeggen-d dakken kra mi ara d-teḍru twaɣit d Uqbayli, tiyita tekka-d seg…gma-s. Yak yenna-s ucennay Zedek deg yiwet seg tezlatin-is:” a tiyita iyi-ḍurren mi d-tekkiḍ seg win ḥemleɣ.” D acu kan, ashissef meqqren di tizi n wass-a, d tiyita deg watmaten-nneɣ s leqsiḥ yerna nessutur tadukli. “Qeḍran ma yezwar s imi, tament ma teggra iwumi !” I as-yenna winna n zman. 

<p style="text-align: right;">   Radhia. B  

  
 Iẓi (vésicule biliaire) iseḥḥan, ilaq ad yili di tfekka. D acu kan imi iẓi d tacekkaṛt tameẓyant yettilin ddaw tasa, ddeqs n yimdanen ur ẓrin ara tella, u tesɛa azal ameqqṛan. Iẓi yezmer ad yili d amkan n tlalit n yiẓra yeṭṭuqqten ugar ɣer tlawin yesɛan gar 20 d 60 n yiseggasen. Ɣef waya, issefk fell-aɣ ad nissin ccirat n waṭṭan-a.

  Acu n wazal yesɛa yiẓi? 

 Iẓi d tacekkaṛt tameẓyant yettilin ddaw n tasa, teččur d imirẓig ( bile) i d-itekken seg-s. Tessurug-it deg yiẓerman s ttawil n targa n yimirẓig akken ad yishil usefsi n tassemt deg-sen.

  Anwi imdanen yettḥaz ugar waṭṭan n yiẓra n yiẓi? 

 Ttilin yiẓra n yiẓi ugar ɣer tlawin yesɛan gar 20 d 60 n yiseggasen labeɛda tid yellan s tadist neɣ tid itessen tihurmunin yecban tiɛeqqacin n uḥbas n dderya. Imdanen yesɛan aṭṭan n sskeṛ neɣ tuzert, wid itetten učči yeččuren d sskeṛ neɣ d tassemt, s umata, nettaf iẓra deg yiẓi-nsen. Tikkwal, aṭṭan-a, nettaf-it ɣer ddeqs n yimdanen n yiwet n twacult. Ɣef waya i d-tbeggen tussna dakken llan yiẓra n yiẓi yettawraten.

  Acu-tent ccirat n waṭṭan-a? 

 Acuffu n tɛebbuḍt akked d uṭuqqet n lgaz : Aya icudd ɣer lexsaṣ n usefsi d uqzam n tassemt. Imi, iẓra yellan ama deg yiẓi ama deg targa čeṭṭinen asureg n yimirẓig deg yiẓerman.

  Amɛuqqu akked tuzzya n leɛqel :  labeɛda di ttnaṣfa n wass, snat n tsaɛtin deffir telqimt.

  Aqraḥ deg uɛebbuḍ, azagur akked yiɣallen, labeɛda si lǧiha tayeffust :  imi neẓra dakken iẓi yusa-d ddaw tasa yellan si tama tayeffust deg uɛebbuḍ. Ɣef waya, ilaq amdan, ad yettara lewhi-s ɣer uqraḥ-a ma yeqqim ugar n 15 n tedqiqin.

 Lembwaser (hémorroïdes) akked uberriḍ.

  Sawraɣ (ictère) :  d aɣbel ameqqṛan imi ccira am ta, tettbeggin-d dakken iẓra regglen targa n yimirẓig. Aneggaru-a, yettawi abrid-nniḍen deg yiẓuran n yidammen, d aya ara yefken init awraɣ ama i uglim neɣ i wallen.

  Tawla d yimi yettfuḥun :  ma qqiment ccirat-a ugar n 10 n wussan, ilaq amdan ad inadi ɣef sebba imi tezmer ad tili d aṭṭan-a.

 Iẓi yezmer ad yili d amkan n tlalit n ddeqs n yiẓra yeṭṭuqten aṭas ɣer tlawin. Aṭṭan-a yeslalay-d ddeqs n wuguren. Yessefk ɣef yal yiwen ad yissin ccirat-ines akken ad as-yekker ɣef zik lḥal uqbel ma yegla-d s wayen meqqṛen yecban tamsalmit neɣ azzug n yiẓi.

<p style="text-align: right;"> Salima Dali 

  
 Mazal ur ɣman waggasen n temdint n Paris mi tekcem Bruxelles ula d netta-t di ccedda-s. Azal n xemsa n wussan akked wuḍan addad n leḥriṣ ( état d’urgence) yeqfel ɣef iɣermaniyen izedɣen tamdint-agi. Di ccaw tenneqḍaɛ tawafɣa n unekcum, iɣerbazen, tisdawiyin medlent tiwwura imdanen kemnen deg ixxamen-nsen. Tugdi tẓerreb ɣef leḥwari, yal wa yettraǧu melmi d wanda ara yeḍṛu ubaxix s wacu id yergem Daash.

 Wid yeṭṭafaṛen tasertit ( menbeɛd mi id teḍṛa taxazabit id yeglan s wacḥal d lmuta deg tmanaɣt n tmurt n Fṛansa) nwan ad yili, tikelt-a, kra n-umǧazi gar di tmuɣliwin gar timura tutrimin ( pays occidentaux) yezdin ɣer umezday n l’OTAN akked tmurt n Rrus ikecmen s iɣalen-is akken ad tqazem ddewla tneslemt n dash yeglan s-uzegzaw akked uquṛan i tamnaḍt n Ccem akked Lɛiraq. Tirza n François Hollande ɣer tmurt n Marikan akked ɣer Mouscou, ɣer waṭas n isenqaden d-abrid yessawaḍen ɣer lmerɣub-agi. Maca ur teddun iɣerruba ala akken yecehwa waḍu imi ziɣ tella tḥaejurt yefran deg tdakemt n wurar. Taḥajurt-agi d tamurt n Turk id iɣeḍlen ass-n tlata 24 deg unbir-agi timesrifegt taḥerbit n tmurt n Rrus s leɣder. Werdin tekcem tawla deg ulawen n timunaɣin n umaḍal wakali imi ayen-nni umi isemma Poutine “tiyita n lmus s deffir n weɛrur” iban kan d awezɣi ad tesɛeddi Mouscou kan akken mebla tiririt.

 Ɣef tikelt Lavrov yessanef tirzi-ines ɣer tmurt n Turk. Aneɣlaf n tiɣensi’ ministre de la defense) n tmurt Rrus yegzem amṣiweḍ gar- iɣalen n tmurt-is akked wid n-iɣalen n Ankara. Si tama nniḍen Poutine igezm-itt d ṛṛay ad iceyaɣ Lbabur n trad “Moskva” yerna ad yefser tinaɛurin mgal les missiles S-400 Triumph deg akal n Ssurya akken ad yeɣḍel kra n tɣawsa ad yekren d tiɛekkrin mgal timesrifgin n tmurt-is yettnaɣen din-a di tmurt n Ccem.

 Zun ayen-nni yak drus, di tmeddit n yiwen wass-nni ( ass-n 24/11/2015) ha-ten diɣ twaɣit nniḍen tḥuza tamurt n Tunes imi id teḍṛa ẓeḍma ɣef lkar yettawin n imsulta igdudanen n tmurt-agi. Azal n 15 n yemdanen i yettwanɣen deg tadyant-agi id yesseɣlin llhul ɣef imezdaɣ n temdint n Tunes . Di ccaw yeffɣed rrabul id yessen liḥala n ccedda ɣef tmurt wakali akked umteddu ddaw lqanun n waddad uḥris ( état d urgence) azal n waggur s lekmal-is. Ɣef akken id yenna uselway n tmurt n Tunes : tamurt-is ha-ten ddaw umihi ameqqran.

 Daya irekeli id yewwin tuget n wid yeṭṭafaṛen tasertit tagraɣlant ad gren s annar asteqsi-agi: “ sani akka i-iteddu umaḍal?”. Ɣer waṭas n iserten neɣ imsenqaden n tsertit, isufar akken ad yili traḍ amaḍal nniḍen wejden di tbaqit n ccwal. Ssebba ahat d astehzi n tmura tutrimin irebban afud i dash armi yuɣal talafsa m sebɛa iqeṛṛa. Yella di lbal awal n Poutine id yenan: “ amek tamurt n Marikan izemran ad twali aman akkin di tkurin n tignaw ibeɛden, izemren ad teɣḍel leɛsakker n Sedam Hussien di rebɛa n wussan ur tezmir ara ad tini anda tefren irebraben n dash neɣ aselway-nsen Lbaɣdadi?” . 

 Gar ajbed n wigi d wakref n wigi, liḥala tcudd dayen kan..simmal zrin wussan simmal tettɛeṭṭil tifrat n tadyant n tmurt n Ccem, simmal tettuddum zit ɣer tmes.

<p style="text-align: right;"> Aït Slimane Hamid  

  
 Adlis-a, d ammud n yinzan i d-yerra Adaoun Abdelaghani seg timawit ɣer tira, ɣef wakken i d-yura gar yiswiyen n leqdic-is, ladɣa imi netta d anelmad n tmaziɣt deg tesdawit n Tizi Uzzu. Ad naf deg udlis azal n 950 n yinzal yemseḍfaren ɛlaḥsab n yisekkilen n ugemmay. Anelmad-a, yerran anadi deg uḥric-agi n tmaziɣt d iswi, yeẓra azal n yinzan deg tmetti, ama seg tama n ttrebga, ama seg tama n tsekla neɣ n umezruy imi yal lemtel d inigi ɣef tallit-is, d aseḥbiber ɣef tutlayt, d tiẓedt n wawal. Yeffeɣ-d udlis ɣer tizrigin Richa Elsam, yettnuz s 150 DA. Taɣuri igerrzen.

<p style="text-align: right;"> Hocine.M   

  
 Mačči d drus ayen i d-iḍerrun d tiwaɣiyin yal ass deg yiberdan-nneɣ, gellunt s terwiḥin n umeẓyan d umeqqran, sgujjulent arrac. Ɣas tikwal tasebba n yisehwa (accidents) tettekk-d s berra n ufus n umdan, maca neẓra xersum amur ameqqran seg-sen d amdan i ten-id-yesseḥḍaren, ladɣa ilemẓi. Ama s war aqader n wangal n tenhert, neɣ s yir almad n tenhert deg uɣerbaz ansa i d-yewwi ttesriḥ (permis). Imi neẓra aṭas n yiɣerbazen n tenhert ass-a, i d-yessufuɣen yir inelmaden ɣer ubrid, akken d nutni ara yilin deffir yibaxixen azekka. «Heḍreɣ s timmad-iw i yiwet n tegnit n uttɛeddi ɣef usaḍuf, tessewhem-iyi ar tura. D bab n yiwen n uɣerbaz n tenhert i as-yessutren 3000 n yidinaren i win yesɛeddayen ɣur-s ma yebɣa ad yeḍmen rbaḥ n yiwen n ukayad !». D aya i aɣ-d-iwekked yiwen n yilemẓi seg usamar n Bgayet. Daymi ara tettwaɛiwid tmuɣli ussan i d-iteddun ɣef yiɣerbazen-a n tenhert d wid i ten-yesselḥayen, ɣef wakken i d-tewwi tɣamsa. Am uswir n win ara yeldin sya d tasawent aɣerbaz, i ilaqen ad yili d aɛlayan seg tama n tegzi d tmussni tadelsant akked tarrayt n uselmed ur ttqadaren akken ilaq at yiɣerbazen-a.

<p style="text-align: right;"> M. K 

 
  
 Segmi tbeddel Algérie Télécom i tsumar-is (offres) n Internet n 4G LTE seg tuqqna idummen ɣer tin iḥebbsen, uɣalen yimezdaɣ n twilayt n Bgayet ḥaren ɣef ubrid ara ḍefren akken ad keccmen ɣer umaḍal-a uhlis. Ulamma wid izedɣen timdinin ur ḥulfan s waṭas n temḍerrit skud sɛan tiferni n ADSL, wid n yidurar, ufan iman-nsen nnḍen deg uɣilif. Imi tasuta n tallit-a i nettidir teqqen merra-s ɣer Internet. Deffir waya, yuɣ lḥal, ddeqs n tiɣriwin i d-yeffɣen sɣur tdukkliwin d tuddsiwin i ubeṭṭel n tuqqna-a alama i d-subbent sswami-s xersum. Ladɣa ɣef uẓawali i yesɛan azref ad yeqqen s ttawil-is am netta am wiyeḍ. Ula d tineggiwin (agences), rwant asiwel d uccekti sɣur yimsaɣen. « D ayen ur nedmi maḍi ad d-yili, imi mačči ɣef waya i nestenya ass n tiɣin. Ttwaliɣ ccɣel-a d attɛeddi ɣef yizerfan n umsaɣ d umsider s umata ». Akka i aɣ-d-yenna yiwen n useqdac aqbur n 4G LTE. Ar tura, ilaq ad d-nini amur ameqqran seg yimsaɣen, ǧǧan ttawil-a n 4G LTE ɣef ssebba n leɣla. Ladɣa imi xilla i yellan ssaramen deg 4G voLTE tamaynut, meɛna ula d nettat yewweḍ lqidar n unnezdi (abonnement) amayyur ɣer 3500 n yidinaren. Ulamma telḥa cwiṭ ɣef yiɣarimen Tdukkla Taɣelnawt n Uḥuddu ɣef Yimsidren (consomateurs), maca ur yefri ubeddel i d-yellan, skud tuqqna tḥebbes mi ara kfun 8 n yijigaten. Ɣef waya, mazal tettkemmil taluft gar Algérie Télécom d yimsaɣen-is, ma neẓra ineggura-a ur ttuqennɛen ar tura.

  M. K. 

  
 Amer ad d-ḥkuɣ ɣef tin aɛzizen ad tt-wahmem. Dayen ur tettamnem. Asmi tt-waleɣ deg uɣerbaz qqleɣ d amedyaz. Mi d-zmumeg tefrari tagut, tcerq-d tafukt, tḥebbes tegrest, tefsa tefsut. Tesɛa allen d tiberkanin am iɛeqqayen n uzemmur, tawenza-s yeffer-itt wemzur-is, udem-is d amellal am udfel, tettfeǧǧiǧ am twizet. Ad as-tiniḍ d amekla yecban Isyaem i tt-ineǧren.

 Seg wasmi tt-waleɣ, yerwel fell-i yiḍes, ḥettbeɣ itran deg yigenni. Ul-iw yal ass, yessaram ad tiwali i wakken as-yini acḥal aɛzizet fell-i, yerna ad as-d-ɣreɣ isefra isefra n tayri. Acḥal i tturǧiɣ deg urɣu n yiṭij, deg yicercuren n ugeffur, i ubeḥri yettcelwiḍen, deg udfel aqesḥan, i uqerrif n ugris d ubruri… Ɛeddan wussan rrnan iseggasen, iḍaq wul-iw yugi ad yesber. Xemmemeɣ ad as-ceggeɛeɣ tabret. Uriɣ-tt ulseɣ-as taɣuri acḥal n tikkal, seggmeɣ-tt akken iwata. Buxxeɣ-tt s leɛṭer, rniɣ-as tajeǧǧigt. Uzneɣ-as-tt, qqimeɣ ttraǧuɣ tirit. Ttraǧuɣ tḍul tmerǧa, ruḥ ay Aɛrab ar tafsut. Ul-iw yuyes tirit. Nniɣ-as i wul-iw, tikelt-a ma yella mmugreɣ-tt-id deg ubrid, ad ḍeggreɣ akin leḥya-agi ad as-iniɣ akk ayen tt-ḥulfuɣ, d wayen akk iqerḥen ul-iw, d wayen icebblen allen-iw. Yiwwas mmugreɣ-tt-id waḥd-s, ɛeddaɣ ad as-hedreɣ sqewqiweɣ, ɛerqen-iyi imeslayen. Ttergigiɣ, tafekka-w tekfel-itt-id tidi. Tɛedda-d zdat-i imi-w yelli maca awal ur t-id yuli. Mi dayen tɛedda, bdiɣ tt-lummuɣ deg yiman-iw :”Ayen a Bussaɛd i k-tenɣa leḥya, tɛedda-d waḥd-es, yerna abrid d ilem, ur as-tenniḍ acemma ?”

 Yiwwas mmugreɣ-tt-id waḥd-s. Walaɣ-tt t-tteddu-d deg ubrid-iw. Hegga-ɣ-d akk ayen i bɣiɣ ad as-tiniɣ. Hegga-ɣ-d ungal n tayri xedmeɣ-t am usefru. Mi d-wweḍ ar zdat-i, d ul-iw i as-yutlayen mačči d nekk-i :

 -Nekkini d itri, zgiɣ ttidireɣ waḥd-i, asmi kem-walaɣ deg yigenni, ul-iw yeddegdeg, yerreẓ iruḥ d iceqfan. Steqseɣ wid-nni ijerben, inaẓuren, imusnawen, nnan-d akk ala kemm i izemren ad tt-dawiḍ ul ijerḥen.

 -Tettmeslayeḍ am umedyaz.

 -D kemm i yirran d amedyaz.

 -Nekk ur umineɣ s tmedyazt, d awalen kan, wa sdeffir wa, xas seggmen yerna cebḥen.

 Temmuql-d s afus-iw, twala-d aqrab, tenna-d :

 -Keččini d aselmad. Iselmaden ur sɛin ara azal ameqran di tmetti n wass-a acku ur ttaɣen ara aṭas n yidrimen. Nekk ad aɣeɣ ajenyur, amejjay neɣ bugaṭu.

 -Mačči d idrimen i d tumert.

 -Nekkini d idrimen i bɣiɣ. D wigi i yessefraḥen. Ma d isefra akked d ijeǧǧigen, d timucuha kan, ḥku-tent-id kan di tmedyazt-ik.

 Dɣa truḥ teǧǧa-id abeḥri.

<p style="text-align: right;">Boussad Ḥemar

  
 Tifra, d taddart deg lɛerc n yiflisen n yilel (lebḥar). Tesɛa tilisa akked Tigzirt. Zik, d nettat i d taɣiwant n temdint-agi. Deg taddart taqdimt, mazal ar ass-a ibedd uxxam amezwaru. Xas ulamma ulac anwa i t-izedɣen, meɛna yeqqim akken d inigi i tsuta i iɛeddan syin. D taddart, diɣ, n temjahedt tameqqrant Louisette Ighilahriz iqublen ljiniral Paul Aussaresses, udem ɣer wudem deg Fransa.

<p style="text-align: center;"> Takerḍa n Tifra. 

 Tella Tifra d taɣiwant armi d aseggas n 1963. Aseggas anda nɣan aselway-is deg tedyanin-nni n FFS. Syin tuɣal tetabaɛ taɣiwant n Tigzirt. Zedɣen deg-s ugar n 8 000 n yimezdaɣ. Ɛlayet ɣef lebḥar s wazal n 600 n lmitrat. Mazal deg taddart taqdimt, axxam amezwaru i yebnan s uẓru azal n 300 n yiseggasen-aya. D axxam n twacult Tabourga, ɣef wakken i aɣ-d-nnan. Tebda tettɛemmir taddart n Tifra deg lqern wis 17. 

 Tifra, d taddart mm 7 n sadat. Nnan-d amezwaru i d-yusan ɣer din, yesɛa 7 warraw-is. Syin win yemmuten, ad as-bnun taqubbet. Ɣef wakken i d-nnan, amur ameqqran n yimezdaɣ frurin-d akk seg-sen : sɛan assaɣen yid-sen. Yeldi uɣerbaz amezwaru i warrac deg taddart-a deg useggas n 1898. Ma d aɣerbaz i teḥdayin, yeldi tiwwura-s deg useggas n 1935. Mazal ar tura lǧameɣ n Uṛumi neɣ n yimasiḥiyen xas ulamma medlent tewwura-s. Am wakken yella, diɣ, uẓekka n yiwen uṭerki, Yahia Benyahia, i d-irewlen u yetneṣṣel dinna : yesɛa tawacult. Am wakken tella tmeqqbert n wid-nni yemmuten deg ṭrad n 1871 neɣ uqbel. Rnu ɣer wanect-a, 57 n yimeɣras i yeɣlin deg tegrawla n 1954-1962. Ireṣṣa lɛesker n Fransa deg Tifra deg useggas 1956. 

<p style="text-align: center;"> Isem ‘’Tifra/Iflisen’’ 

 Ɣef yisem Tifra, nnan-aɣ-d snat n turdiwin. Tamezwarut, Tifra tekka-d seg umyag ‘’Ffer’’ imi taddart tamezwarut teffer : ansi i d-tekkiḍ, akken yebɣu yili ubrid ara d-tawiḍ, ur tt-tettwaliḍ ara. Ma d turda tis snat, yezmer tekka-d seg umyag ‘’Fru’’ imi ferrun din timsal n leɛrac, ɣef wakken i aɣ-d-nnan. Awal ‘’Iflisen’’, yebɣa ad yini ‘’Les pirates’’ imi i d-kkan seg lebḥar.

<p style="text-align: center;"> Amezruy d tmetti. 

  Yal axxam s tmazirt-is. 

 Deg taddart n Tifra, yal tawacult tesɛa tamazirt i txeddem. Amek ? Yella umekkan n tfellaḥt, d lewḍa, kkren Wat taddart, ferqen-t d timizar, yal tawacult s umur-is. Akka, yal yiwen yessasan-d lɣella-s. Ugar n 60 n yiḥricen i nufa ttwaxedmen asmi i nerza ɣer taddart-agi : yal wa d acu i yeẓẓa deg tmazirt-is. 

 Zik, amur ameqqran n yimezdaɣ n Tifra, d iḥeddaden. Xeddmen leslaḥ. Mechurit, ladɣa, s ssif n yiflisen. Am wakken i fkan azal, diɣ, i tazart, azemmur d tfellaḥt-nniḍen. Ɣef wanect-a i yella ssuq n ttlata deg tama-nni armi d aseggas n 1871 i yettwakkes. 

<p style="text-align: center;"> Kra n yisekkilen n tifinaɣ (Libyque) akked wunuɣen ɣef yiẓra n Yifran. 

  Deg yiwet n teẓgi, yella umekkan qqaren-as Ifran, asget n yifri. Yewwi isem-a imi llan deg-s yifran. Deg tama-a, ad naf yiwen yifri yesɛan 9 n lmitrat deg teɣzi, 6 n lmitrat deg leɛli u 4,50 deg telqayt, yiwet n tɣerɣert ttwarun fell-as kra n yisekkilen n tfinaɣ, am L, M, Z, U…atg akked kra n wunuɣen d taklut (Peinture ruprestre). Am wakken llan kra n yizamulen, cban wid-nni seqqdacen deg talaxt deg tama-agi n yiwaḍiyen. Ar ass-a, ur yelli win i d-yelhan s useḥbiber n yifran-a. Ha-ten-in qqimen akken, la ttraǧun nger. 

<p style="text-align: center;"> Kra n teqsiḍin akked tmucuha. 

  Youcef uday d Wat Tifra neɣ taddart n jmaɛliman. 

 Deg yiseggasen-nni n lgirra tamezwarut n umaḍal, teqqim taddart n Tifra i laẓ imi ceyyɛen Iṛumyen lɣellat-nsen ɣer Fransa. Ihi, yekker yiwen seg taddart iruḥ s Aẓeffun ɣer yiwen wuday yesɛan taḥanut tameqqrant i wakken ad iɛiwen taddart s kra n rreẓq. Yekker Wuday-nni, iɛawen-ten akken ilaq. Asmi i d-yezzi useggas, rzan Wat Tifra ɣer din, rran aṛeṭṭal-nsen. Syin, teɣli-d lemḥibba gar Uẓeffun akked Tifra. Yiwet n tikklet mi tennejmaɛ taddart, yekker ccix n lǧameɛ yenna-as : ‘’ilaq ad iruḥ yiwen deg-wen ɣer Youcef n Uẓeffun i wakken ad as-yerr tajmilt imi i aɣ-isellek deg teswiɛt n ddiq. Ayen yexdem, yelha, acu kan ad igerrez ma yella nerra-t-id ɣer tneslemt’’. Ihi, truḥ yiwet n tesqamut ɣer Uẓeffun. Mi wwḍen, ikuber-iten-id dayen kan, ččan seksu. Syin, snemren-t u ḍelben deg-s ad yuɣal d ineslem. Winna yenna-asen :’’limer ad uɣaleɣ d ineslem, ihi, ad uɣaleɣ am kunwi. U ma yella uɣaleɣ am kunwi, anwa ara aken-iselken deg tegnit n ddiq ‘’? Syin uɣalen-d ɣer taddart u seg yimir, uɣalen Wat Tifra ttqadaren tameddinit. 

<p style="text-align: center;"> Taqsiḍt n lǧameɛ. 

 Nnan-d asmi kkren ad bnun lǧameɛ deg taddart-a, ur msefhamen ara ɣef umekkan anda ara t-gen : wa yeqqar da, wayeḍ yeqqar dihen. Yal ass, yettzid ucerrig gar yimezdaɣ. Seg wakken tḍul tifrat, yiwen wass kan armi i d-ufan lǧameɛ-nni yebda lebni-s. Dɣa, kkren kemmlen fell-as u theddnen ixemmimen.

<p style="text-align: center;"> Deg lǧerra n umcic 

 Yella yiwen umcic, yezga deg yiwen umekkan : iḥemmel amḍiq-nni d leɛmer-is. Yal mi ara t-id-awin yimawlan-is, azekka-nni ad yuɣal ɣer din. Akken-nni yal ass. Yuɣ lḥal tawacult-nni tebɣa ad d-tali d asawen, teɛya deg tama n wadda. Ihi, tmeyyez u tefra-tt d rray-is. Tenna-as :’’ad netbeɛ kan lǧerra n umcic-nneɣ. Ad nruḥ ɣer din, ad nezdeɣ. Syin ulin-d ɣer tama n ufella anda akken iḥemmel uɣersiw ad yeqqim.

<p style="text-align: center;"> Kra n wudmawen. Louisette Ighilahriz 

 Ha-t-an wayen i aɣ-d-yenna fell-as, uneɣmas Ferhat Tizguine. ‘’Louisette Ighilahriz, d iseɣ n tama-agi-nneɣ, ladɣa, taddart-is Tifra. D azamul n tmeṭṭut taqbaylit yecban Fadma n Soumer d tiyaḍ. Tqubel Fransa mebla lxuf xas akken sɛeddan fell-as lbaṭel am ljiniral Bigeard d Massu deg useggas n 1957 mi tt-ṭṭfen deg Lezzayer tamanaɣt’’.

<p style="text-align: center;"> Kra deg tmeddurt n Louisette Ighilahriz. 

 Laṣel n Tifra, deg tmurt n leqbayel. Tlul deg Oujda ass 28/08/1936. Truḥ ɣer Lezzayer deg useggas 1948 anda tella d tanelmadt. Tebda lgirra ɣef 20 n yiseggasen deg useggas n 1956. Tell agar ‘’Les porteuses de valises’’ deg ‘’La bataille d’Alger’’. Tejreḥ deg yiwen umennuɣ, syin tettwaṭṭef. Iceyyeɛ-itt yiwen n ṭṭbib ɣer Fransa. Syin lḥebs yettak-itt i wayeḍ armi d asmi i d-terwel, deg waggur n yennayer 1962. Akka tura, tettwafren ‘’sénatrice’’, sɣur aselway Bouteflika.

  Kra n wudmawen n umezruy : Ouzaïd Mohamed, Tadjadit Amar.  

  Amussu n tmetti : Malik Ouhaddad. 

  Idles d teywalt : Said Tifra, Chaou Abdelkader, Ighilahriz Med Lounes, Fatma Tilikete, Leila Nekchati, Ferhat Cherkit, Said Ait Ameur… 

  Tadamsa : Mohamed Medjkan (Tifra lait)   Deg taggara, ad snemreɣ ameddakel Ferhat Tizguine, Akli Slama d Moh Oua li.

<p style="text-align: right;">  Hocine.M 

  
 Ass n aram yezrin, 11 deg yulyu 2017, i yemmut uselmad Mass Aoued Handel deg Wat Yanni i yellan d aselmad acḥal n yiseggasen deg ugherbaz alemmas Larbi Mezani deg Tewrirt Mimun. Mass Handel, d yiwen uselmad yettwasnen aṭas s umahil-is akked leqcic-is adelsan neɣ anaddal. Am wakken i iḥemmel medden , i t-ḥemmlenula d netta, ladɣa iselmaden d yinelmaden n Wat Yanni. Yezdegh dinna deg uɣerbaz anda yella d aselmad n waddal, maca melmi i t-ḥwaǧen, yella . Iitelli-asen i yinelmaden tazeqqa n waddal i wakken ad heggin leqdic adelsan neɣ asmekti n talliyin yettwassnen deg tmurt n leqbayel, yecban Tafust taberkant neɣ tin n tmanyin, yennayer…atg. Sin kan yiseggasen segmi i yewwi tastaɣt (retraite), maca ikemmel leqcic akked yinelmaden. Lexbar n tmettant-is, yesseɣli-d leḥzen d ameqqran ɣef yimezdaɣ n Wat Yanni akked wid i t-yessnen merra. Teɣli-d kan akka fell-as lmut imi d ul-is i iḥebsen seg yiwet n ddqiqa. Yemḍel ass-nni n ahad, 12 deg yulyu, deg Tewrirt Mimun. Sḥassfen akk imi yeɣli Mass Handel Aoued. Yeǧǧa-d tamettut, ula d nettat d taselmadt dinna s tefransist akked sin warraw-is, aqcic d teqcict.Gen deg talwit a Mass Handel, sber i yimawlan.

  Z. B .Y. 

  
 Zzin-d 54 n yiseggasen γef tedyanin n 17 tuber 1961, i yeqqimen d cfawat deg allaγen n yizzayriyen, anda lεeskkar n tmurt n Fransa xedmen yiwet n tmecret meqqren, marren yidammen n yizzayriyen.

 Ass n 17 ṭuber 1961, d luluf n yimesbaniyen, fγen-d γer yiberdan, suγen mgal taεessast yesbed yimḍebber amenzu n yimsulta « Maurice Papan ». Ugar n 200 n yimesbaniyen ttwanγan, ttwaḍegren deg wasif n « La Seine » sγur iγallen n laman n Maurice Papan.

 Ayen yeḍran di tlemmast n « Paris » d ayen ur iqebbel wallaγ n umdan. 54 n yiseggasen id-yezzin γef tedyant-agi tamazrayt, izzayriyen anda ma llan gzin swayen i yeḍran i yeγriben-nnaγ. Γef aya deqs n tmesbaniyin id-yellan di yal timnaḍin n tmurt n Lzzayer d tmurt n Fransa. Taγiwant n Yiεẓẓugen tella di tiεad, imi ass n 15 tuber, yella-d usmekti n tedyanin-agi s tririt n tejmilt i 12 n yemjuhad n temnaḍt-agi n yukkan di tedyanin, annect-a yella-d s uεellaq n ciεat, syen llant-d temliliyin tinigiyin s leḥdur n yemḍebren n tγiwant d dayra n Yiεeẓẓugen, tawacult tagrewliwt ger-asen tudsa taγelnawt n yimjahden, tiddukla tafidiralit n tirni n uslelli aγelnaw n fransa, d tdukla n tarwa n Cuhada d waṭas niḍen. Iswi n tmesbanit-agi tamazrayt, d asfaḍ uγebbar γef umezruy n Lzzayer.

<p style="text-align: right;"> Islam Bessaci 

  
 Yuzzel ussan-a ineggura wawal ɣef tisin ɣer terbaɛt n yilmeẓyen n Leqbayel yiwen seg yimyurar n Tadjenant. Wagi d amḥaddi Ali Guitoune I yebɣa uselway Hannachi ad d-yawi iwakken ad yessejhed ugar tamḥaddit n terbaɛt-is. Ɣas akka amḥaddi n DRBT d win yebɣan ad d-yass ɣer Tizi, maca yiwen n uɛewwiq n tesriḥ-is ur t-yeǧǧi ara ad tt-yegzem dir ray akken I yebɣa. Ɣef leḥsab n yisallen I aɣ-d-yewwḍen, Ali Guitoune yessuter seg uselway Hannachi iwakken ad yaɣ ayen iwumi neqqar tabrat n ttriḥ. Amyurar, yenna dakken “ma yella dɣa yella-d waya, s lferḥ d ameqqran ara yurar di terbaɛt mucaɛen di ama di tmurt ama di Tefriqt”. Seg tama nniḍen, ilaq ad d-nesmekti dakken asleɣmay Kamal Mouassa d netta ara ikemmlen di terbeɛt-a I useggas I d-iteddun imi d yiwen n usleɣmay I d-yessukksen JSK seg tlaqa n uɣelluy s aḥric wis sin, yerna yessuli-tt-id s amḍiq ur yerǧi ula yiwen. D ayen yeǧǧan Hannachi yerra deg-s yiwet n teflest mebla aɣbel. <span style="white-space: pre;"> </span> 

<p style="text-align: right;"> Radia B. 

  
 Yenna-d umalal n udumaru n uwanak amarikani i tugdut d yizerfan n wemdan, Tom Malinowski, ass n lexmis deg Lezzayer Tamaneɣt, dakken taɣemsa «tejhed» yernu d «tilellit» deg Lezzayer. Iwekked-d umasay-a (mas’ul) amarikani aya i tɣemsa deffir udiwenni ay iga d uneɣlaf n teɣwalt (ittiṣal), Hamid Grine. Yenna-d daɣ dakken yessefk ad tettwassebɣes tɣemsa «ijehden» d «tlellit» akken ad ilin yiwanaken (duwal) «jehden ugar» am wakken ara «hennint» tmettiyin. Ma d Mass Grine, yessukk-d tiṭ d Mass Malinowski ɣef ttejṛibat n Yiwanaken Yeddukklen d Lezzayer deg tɣemsa, am wakken ay d-yenna dakken ttejṛiba tadzayrit temgerrad ɣef tin n Yiwanaken Yeddukklen, ladɣa imi ttejṛiba tamarikanit tesɛa 2 n leqrun seg wasmi ay d-tebda, ma d Ldzayer tesɛa ala 30 n yiseggasen aya seg wasmi ay terẓem anrar i teẓruggta (taɛaddud). «Iwufeq Mass Malinowski dakken tella tlelli meɣɣren n tɣemsa deg Lezzayer», ɣef wakken ay d-iwekked Mass Grine, am wakken ay d-yerna dakken deg wakud ay yekka deg Lezzayer, ifuṛes tilelli-a, maca, «iban dakken maci kullec ifaz yernu taɣemsa (tadzayrit) mazal la tetteddu ɣer sdat». «Ssarameɣ dakken seg-a ɣef kra n yiseggasen, ad nessiweḍ ɣer weswir n tezdeg n ṣṣenɛa d wetwal ay nessaram, am wakken ara d-tili tlelli tameqrant n tɣemsa», ɣef wakken ay d-yerna. Yenna-d daɣ Mass Grine i Mass Malinowski dakken tella teẓruggta deg tɣemsa yernu ur yelli akk wedras (raqaba) ama ɣef uneɣmas, ama ɣef tɣemsa.<span style="white-space: pre;"> </span> 

  
  Isufar 

 100 g n lluz

 100 g n tamamt

 100 ml n zzit n urgan

  Aheggi 

 slilet u skawet lluz-nni. Zzut-t akken llan s uclim-nsen, syin terrem-t ɣer tmeqqlit. Ur ilaq ara ad yerɣ. Mi yewwa, ẓdem-t u ternum-as tamamt, terwim-t. deg taggara, rennut-as, ciṭ ciṭ, zzin n urgan, txelḍem-t akken iwata. Ssisinen-t s uɣrum, yettmačča akked llatay deg tiremt n ssbeḥ. Yezmer ad yeqqim kra n wussan mebla ma yuɣal deg tasmuḍi. D arekti i d-yekkan seg tmurt n Marruk.

  S tezmert-nwen 

<p style="text-align: right;"> Sɣur Daya  

  
  Tameγra n zwağ: 

 Aṭas n tmaγriwin i d-iḍerun di tudrin n leqbayel, tugti deg-sent d tid n zwağ, tassemhuyt i fernen akken a d-teḍru tmeγra d anebdu acku imiren i d-ttemlilen akk yemdanen ama d iγriben ama d wid ixedmen imi d imuras. Ma yella d ass, di tugti fernen ass n lexmis d wass n lğemεa. 

 Ass n lexmis i tbeddu tmeγra, imawlan n uqcic yuγ-iten lḥal heggan iman-nsen, swejden akk ayen ilaqen. Ihi di tsebḥit zellun azger, tayemmatt a d-tenced tilawin n taddart akken ad ssifent smid, ad heggint taqufett ara iruḥen γer uxxam n teslit ad awin tabarizt ideg ara rren lqec i teslit, amedya; rebεa tqendyar, tabakitt n lhennin aqaleb n sabun … ayen uwumi qqaren tisnit, ad rnun tameccact uεejmi d wayen d-qḍan akken .

  Lḥenni: 

 Ass n lḥenni, tislit ilaq ad tessired tarda yemgaraden atas γef tardiwin d wi tuγ tannumi. Tagi d tarda s tneffalin. Tinefalin d kra isufar ara d-yawi wemγar n teslit. Uqbel ad tebdu tarda ad tecεel tacemmuεt, d asfilet i wussan n talwit i wakken tislit d wargaz-is ad izmiren ad sεun dderya. Ihi tislit ad d-teddem tineffalin ne isufar i s-d-yewwi wemγar-is a ten-texleḍ γer waman i wakken ur tseεu ara uguren zdat-s. Llant kra n tudrin n leqbayel anda tislit tettruẓ γer lemqam ad d-tẓur. Tameddit n wass n lḥenni, yiwen ger yergazen n twacult n yesli ad iruḥ γer tejmaεt a d-yenced imezdaγ n taddart a d-ruḥen ad ččen imensi. Ayen iwumi qqaren asečči n taddart. Llant tudrin anda asečči yettili-d azekka-nni γef imekli uqbel a d-teddu teslit. Yella anda bab n tmeγra ad iεeddi axxam axxam akken a d-yeεreḍ taddart. Imezdaγ n taddart a d-asen merra ad ččen imekli neγ imensi, a d-asen γer wurar, a d-asen ad walin tislit, ad ttikkin di lferḥ di beddu n tmeγra armi tagara-s. Ula d-imawlan n teslit ttencaden-d wid sen-yettilin γer tmaγra. Melmi yekfa usečči, yal wa yewwi tiremt-is, ad ruḥen merra yemdanen γer wennar neγ tebraḥt anda ara d-yeḍru wurar. Argaz tameṭṭut, aqcic taqcict, amectuḥ, ameqran….atg. Melmi imawlan n tmeγra swejden i lḥenni d wurar, tayemmatt n yesli ad tawi lemlaḥ deg wurawen-is syen ad tessuzar i tebraḥt akken ad yimliḥ wurar. Syen tilawin timedyazin neγ tibuγarin yettawin isefra, a d-asent γer tlemmast n tebraḥt, ad bḍunt γef snat n-trebbuεa. A d-zzint d agraw, ad cennunt, ad ttawint izlan, ad sefrayent γef yesli akk d imawlan-is, ad ttcekkirent isli, imawlan-is, adrum-is, sellaḥ, tarbaεt at tessefray tayeḍ a d-ttεawad.

  Amedya : 

 <em>Ad ṣelliγ γef nbi, a d-yers lḥenni</em>

 <em>A d-rnunt lemluk, yellan deg igenni</em>

 <em>A t-yeqqen yesli, Rebbi a t-ihenni</em>

 <em>Ad ṣelliγ γef nbi, a d-yers lmetred</em>

 <em>A d-rnunt lemluk, Rebbi ad iḥareb</em>

 <em>A t-yeqqen yesli, ageṭṭum n dheb</em>

 <em>Ad ṣelliγ γef nbi, a d-rsen waman</em>

 <em>A d-rnunt lemluk, yellan deg igenwan</em>

 <em>A t-yeqqen yesli, lbaz ameẓyan</em>

 Llant tudrin anda i d-yettili ccna n tbuγarin s ibeddi, yarna ad teddunt ad tezzint am umeqyas di tebraḥt n lḥenni. Melmi kfant tbuγarin icewwiqen-nsent, imawlan n yesli a d-sersen ṭabla, a tt-γumen s lfuḍa neγ s tmeḥremt n zriru. Syen a d-sersen lmetred n lḥenni, daxel-is ad rren irden akken ad sεun dderya, timellalin akken ad umlulen wussan-nsen, tabakitt n lḥenni ideg ara s-qnen i yesli, ad rnun axelxal neγ ameclux n lfeṭa akken ad yerr tiṭ neγ yir lbas. Ar yiri lmetred ad yili lmeṣbaḥ s tcemmaεin yettfeğğiğen akken ad tifrir tafat-nsen si tama nniḍen ad yili ubuqal n waman acku qqaren aman d laman. Isli ad yeqqim s ubernus amellal ar lḥenni, a s-d-zzin imawlan-is d wid s-yettilin. Ma yella d imdanen nniḍen i d-yusan ama si taddart neγ berra n taddart akken a s-ferḥen, ad sastin fell-as s tedrimt, ayen iwumi qqaren lxir neγ tawsa. A d- yekker baba-s n yesli a d-yawi amγar ameqran n udrum a s-yeqqen lḥenni i yesli. Ad yeddem, ad yessimes iḍudan-is dγa a s-t-yeḍlu deg ufus ayeffus, di lawan-nni tibuγarin ad ttawint isefra, ad ssiγritent. Melmi iḥebsen tbuγarin, ad iεeddi umedyaz a d-yezzenz lḥenni, a s-yeqqar: 

 <em>Ad ṣelliγ γef nbi, akka la neḥder</em>

 <em>Yers-d lmetred am wagur id-idewwar</em>

 <em>Daxel-is timellalin yurew ṭṭir lḥar</em>

 <em>Rnan-d yirden i d-nemgar deg uzaγar</em>

 <em>Terna-d lfeṭṭa i yexdem uḥeddad lḥar </em>

 <em>Rnan-d waman i d-ugmen di lεinṣar</em>

 <em>Rnant-d tcemaεin fkant-d tafat a nẓar</em>

 <em>Ad cekreγ isli a lbaz lmiṣar</em>

 <em>Ad rnuγ baba-s d argaz yesεan leqdar</em>

 <em>A d-rnuγ yemma-s d tasedda mi d-tγewwar</em>

 <em>A d-rnuγ tislit d lqed n tezdayt n ttmar</em>

 <em>Lḥenni ad-yuγal ar lmetred a t-yeqqen lbaz γef lecfar</em>

 <em>Γur-m tiγratin a lmesk n lεembarr.</em>

 Lant tudrin anda d amγar-nni n udrum i s-yeqnen lḥenni i yesli ara t-yezzenzen. Llant tudrin nniḍen anda sin imedyazen ad ttemxaṣamen s isefra (amεezbar), win iγelben wayeḍ ad yawi timellalin. Melmi yekfa lḥenni urar yettkemmil alamma qrib ad yali wass. Azekka-nni d ass wis sin n tmeγra. A d-teddu teslit s axxam-is. Taṣebḥit n wass, a d-tekker teslit, ad-truḥ d temγart tameqrant n udrum γer tala taneṣlit, a d-tagem aman swayes ara tessired, melmi d-uγalent si tala, tamγart a s-teqqen lḥenni i teslit, syen ad teccucef. Imawlan n yesli a d-swejden imdanen ara yeddun a d-awin tislit, ayen iwumi qqaren iqeffafen. Syen ad sarğen asardun naγ aεudiw, a s-rren lḥaf n leḥrir akk d uceṭṭiḍ n rqem akken a d-awin fell-as tislit. Yiwen ger imawlan n yesli ad yezwir γer zdat ad yezzuγar aεudiw, ma d taqefaft ad tetbaε sdeffir ad ruḥen srid s axxam n teslit. Melmi i wḍen iqeffafen s-axxam n teslit, yiwet ger tlawin s-yettilin i yesli, ad truḥ γer teslit ad tt-tẓer, yerna ad tt-εiwen deg ucberber n teslit . A s-selsent tajellabt d tkessiwt, a s-begsent agus n leḥrir, a s-qnent timeḥremt . Uqbel acbarbar, tislit tesaxdam kra isufar ilmend n cbaḥa-s. Ad terr agusim i yimi-s akk d lğuz akken ad icbiḥent tuγmas-is, ad tkeḥḥel i wallen-is s taẓult. Syen ad teqqen imecluxen akk d imeqyasen n lfeṭṭa deg yifassen, ixelxalen deg iḍaren, trennu ibrac d tefzimt γef yedmaren, tettεelliq γef tamgarṭ-is tazlagt akk d taqlaṭ, trennu timengucin i imeẓẓuγen-is, d taεeṣṣabt i twenza-s. Syen d acbarbar. Ad sburent aḥayek neγ timleḥḥeft γef yiri-s, ad γument udem-is s tmeḥremt, ad rren sufella uqaru-s tabniqt neγ akerzi. Akarzi-yagi d aggus n leḥrir ara s-rsent sufella uqerru n teslit. Llant teslatin yettlusun abernus ttγument-d aqerru-nsent s uqelmun. Tislit tewjed ad teddu, maca uqbel a d-teffeγ seg uxxam imawlan-is, a s-refdent acbarbar i wakken a s-yessew baba-s aman s wurawen-is, i wakken ad treṣṣi deg wulawen imawlan-is i lebda. Γas ad tbeddel axxam sser-is d wazal-is ad yegri ar itwacult-is, mi ara s-issew baba-s aman, tilawin ad cennunt:: 

  Ssew-as a baba-s aman 

  Tislit ad truḥ di laman  

  Ass-a ad tbeddel axxam 

 Yemma-s n teslit ad tessuter deg yiwet ger tlawin tt-iqerben, tin i d wi tesεa laman, akken ad tessureg neγ ad truc s waman lebḥar ar iḍarren n teslit imi ara teffeγ de uxxam. Llant anda i ttruẓunt ula d abuqal nni ufexxar swayes tettrucu, qqaren d akken aman n lebḥar sefsayen neγ yal taγawsa n diri, ama d aḥeckul ama d iεekkir.

 Melmi teffeγ teslit deg uxxam n baba-s, ad tt-salin sufella uεudiw, ad yerkeb γur-s win tt-iqerben ama d εemmi-s ama d xali-s, ad taγ abrid srid s axxam n wargaz-is. Ma yella γef uḍar i tedda a s-ṭṭfen afus wid s-yettilin ama d gma-s, weltma-s, xali-s, εemmi-s..atg. Taqeffaft a tt-teḍfar deffir, s ccna, ttegnas azal d ameqran, tibuγarin ad-ttawint isefra ad qarent : « A tislit, akem-yeg Rebbi d-tasaεdit », ubayen tislit attili d-tamarbuḥt, attawi saεd itwenza. Ma yella dirgazen lan wid yettawin ibeckiḍen, sufuγen iεbaren n lbarud, tilawin niḍen ad sγiritent.

 Mi teweḍ teslit s-axxam, tamγart-is a tt-id-magar γer umnar n tewwurt s uγarbal akk d ubuqal n waman. Tamγart ad tesmir γer wurawen n teslit aman a d-truc yis-sen γer deffir 3 n tikkal., syen γer-s, tamγart a d-tefk i tislit aγerbal ideg llan yirden d temẓin, ibawen, timellalin, tiẓidanin yecban ttmer d leḥlawat. 

 Qqaren zik irden akken ad tesεun irgazen, timẓin akken ad tesεun tiḥdayin, ibawen akken a tt-teğğuğeg tudert-nsen, timlalin tuftiyin akken ad umlulen wussan-nsen yerna ad tefti teslit, ma d laḥlawa aken attiẓid tudert-nsen. Dina tislit a tt-tger ifassen-is daxel uγarbal, a d-tεemmer akkemic s wurawen-is, a d-tḍegger ayen i d-yeddan deg ifassen-is γer deffir. Llant kra laεwayed nniḍen i tudrin leqbayel anda tislit uqbel anekcum-is γer uxxam ad terẓ tamellalt γer lḥiḍ neγ ar yiri n tewwurt d wamek ara tekcem. Anekcum ad yili s uḍar ayeffus ara yezwiren, ma d tilawin i d-yeddan d teslit xarṣum tid s-yettilin ad kecment yid-s γer texxamt. Mgaradent laεwayed i temnaḍt γer tayeḍ, yella anda tislit melmi tekcem s axxam tettbedil lbus sebεa n tikkal. Yal tikkelt mi ara tbeddel ad teffeγ a tt-walin yemdanen yellan ttrajun-tt s ccuq. Yella anda tislit ur tettekes ara lbus alamma yeγli-d yiḍ, yiwen ur yezmir ad tt-iwali uqbel argaz-is, ala tilawin tid tt-iεawnen mi tekkes acbarbar. Tuksa n ucbarbar tettili-d s ccna, tilawin ad ttawint izlan ad qqarent:

  Siγemt taftilt 

  A d-tefk tafat 

  Ad tezremt taqcict  

   I d-rebbant lxalat 

 Dγa mi d-yeγli yiḍ, inebgawen akk d imawlan n teslit ad ččen imensi. Syen yal yiwen ad yuγal s axxam-is. Yella wanda tameγra tferru s wurar. Llant tudrin anda tislit azekka-nni a d-teṣbeḥ. A d-ters takessiwt tamaynut, a tessexdem kra isufar i cbaḥa-s, ad teqqen lfeṭṭa, ad tεelleq sxab γef umegreḍ-is, ad teqqim di tesga n uxxam, amγar-is a s-yebges agus n leḥrir γef wammas-is, syen a s-yegzem tamzurt d wamek ara tels amendil γef uqerru-s. Tamzurt-nni i d-yegzem, a tt-sersen γer wejgu alemmas n uxxam, akken ad tuγal d tigejdit n uxxam. Imawlan n teslit akk d wid s-yettilin a s-fken adrim nettat ad tettanez γef iqerra-nsen. Syen tislit ad truḥ γer tala taneṣlit n taddart akken a d-tagem. Ad tawi yid-s abuqal a t-id-teččar, a tt-ḍefren yemdanen, tibuγarin ad cennunt ad qqarent:

  Tislit tugem-d di tala 

  Tewwi-d agazu yewwa 

  A t-tefk i win i s-yahwa 

  Tislit tugem-d tiεwinin 

  Tewwi-d agazu n tẓurin 

  A t- tefreq i tnuḍin 

 Mi d-tuγal s axxam ad teqqim deg ufrag, iḍebbalen ad tezzin γef teslit 7 n tikkal yerna ad kkaten. Ma d tibuγarin ad cennunt fell-as εarus ad qqarent:

  Aεarus a bu jaγlal 

  Tifi-k lala-k s uxelxal 

  Aεarus a bu sḥirqus  

  Tif-ik lala-k s ubarnus 

  Aεarus abu ljebba 

  Tifi-k lala-k s lfuḍa 

 Asmi ara εeddin sebεa wussan, imawlan n tmeγra ttgen imekli ṣṣbaḥ. Ad necden adrum d wid i ten-iqerben akk d imawlan n teslit a d-asen ad ččen, dγa tislit ad teqdec ass-n fell-asen, ad tili tesεa amḍid di twacult-is tamaynut.

<p style="text-align: right;">Islam Bessaci

  
 Tanmehla n usegmi n lwilaya n Tizi Uzzu, tsebɣes akk inelmaden-is n kraḍ n yiswiren n ulmad, i d-yufraren deg yikayaden n taggara n useggas (5eme, BEM, BAC). Tella-d tmeɣra n tukci n warrzen i yinelmaden-agi ass-nni n letnayen iɛeddan 31yulyu 2017, deg uxxam n umezgun amniḍan Kateb Yacine n Tizi Uzzu. Tɛedda tmeɣra-agi deg tegnatin n tumert d unecreḥ, ḥedren dina inelmaden d yimawlan-nsen akked twacult n usegmi s umata. Fkan azal n 161 n warrazen i lfayda n yinelmaden i d-yufraren deg yikayaden-agi i d-nebder yakkan. Ad d-nezwir deg uswir amenzu n ulmad, fkan arrazen i 37 n yinelmaden iḥercen aṭas. D Ait Amar Léiticia, Saïghi Sofia akked Hammoudi Lydia I d-yufraren deg umḍiq amenzu n umyezwar n yinelmaden deg lwilaya n Tizi Uzzu, imi i tlata deg-sen sɛant tazmilt n 10/10 deg ukayad n 5eme. Am wakken daɣen i mudden 6 warrazen seta n yiɣerbazen yeṭṭfen taqacuct, wigi d : aɣerbaz Dahmane, atmaten Berkani, Hamouténe Ali akked Oukasi Boualem, Mehlal Saïd n Azazga, Abane Remdane n Yiwaḍiyen. Melba ma nettu 28 n yinelmaden-nni-nniḍen i d-yufraren. Am wakken diɣen i mudden 56 n warrazen yinelmaden ifazzen deg leqraya-nsen. Ma d amḍiq amezwaru deg uswir-a yuɣal i tnelmadt Djaouti Lydia, yeqqaren deg uɣerbaz alemmas Hadjeb Mohammed Iloula, s tneqiṭ n 18,72. Ma amḍiq wis sin tḥara-t-id tnelmadt Nacer Lyna, yeqqaren deg uɣerbaz alemmas Loutfi n Tizi Uzzu, s tenqiṭ n 18,72 ula d nettat. Ma d inelmaden i yewwin ugar n 18 wwḍen 15 n yinelmaden. Ma deg wayen yeεnan amyezwar n yiɣerbazen ilemmasen: d aɣerbaz alemmas Nacaf Mohammed Akarou deg Afezzoun i yewwin amkan amezwaru. Syin deg umḍiq wis sin uɣerbaz alemmas uzzig “Tafsut”, syin akkin d aɣerbaz n umeɣras Ahmed Youcef n Mecṭras deg Buɣni. Syin deg umḍiq wis rebɛa d aɣerbaz uzzig “ijeǧǧigen n tefsut”, syin akkin d aɣerbaz n umeɣras Yahi n Tala Tgana n Azazga, d amḍiq wis seddis yeṭṭef-it uɣerbaz uzzig Chérifi Ali n Azazga. Am wakken diɣen i fkan arrazen i yinelmaden-nniḍen yesɛan tanzmilt yufraren.

 Tura ad nuɣal ɣer ukayad n taggara n ulmad deg tesnawit (BAC), ideg feqen ugar n 30 n warrazen i yinelmaden. Deg umyezwar n yinelmaden, amḍiq amenzu, yuɣal i tnelmadt Boustoua Nesrine, yeqqaren deg tesnawit n Stambouli Rabah n temdint n Tizi Uzzu, s tneqiṭ n 18, 86/20. Ma d amḍiq wis sin tḥara-t-id tnelmadt Tinhinane Chafaï, yeqqaren deg tesnawit Mohamed Said Diouanin n Makouda, s tenqiṭ n 18, 69/20. Amḍiq wis kraḍ n umyezwar teṭṭef-it temddakkelt-is Lilya Sab yeqqaren yid-s deg tesnawit-agi n Makouda, tewwi-d akayad-agi s 18,67/20. Tullas-agi i tlata yid-sent qqaren-t deg teska n tussna (scientifique). Ma d inelmaden i yewwin ugar n 18/20 wwḍen 13 n yinelmaden, ma d uṭṭun n wid i d-yewwin ugar n 17/20 leḥqen 68. Ma deg wayen yeεnan amyezwar n tesnawiyin: d tasnawit n Mohamed Said Diouani n Makouda i yewwin amkan amezwaru, ma d amḍiq wis sin tewwi-t tesnawit n Beni Zmenzer yellan deg Beni Douala, ma d tasnawit Ladlani Amar n Maâtkas tḥela-d amḍiq wis kraḍ. Tasnawit Khoass Ahcene n Lrebɛa NatYiraten teṭṭef amkan wis rebɛa deg umyezwar, ma d Ouerzzedine Achour n Tizi Γennif, ma d amḍiq wis seta yuɣal i tesnawit n Omar Toumi n Tegzirt.

  Adaoun Abdel Ghani 

  
 Teḍra-d yiwet n tedyant ass n sebt 17-06-2017 di temdint n Bab Zuwwar (di tmanaɣt) imi d-yessuzar yiwen n yilemẓi tawlaft i d-yexdem i yiwen ugrud i yesɛan aseggas d nebs deg leɛmer-is ɣef ṭṭaq n uxxam akken ad t-id-yessers di Facebook . Iswi-is d cciɛa ara yexdem gar yisebtar n Facebook , ur iɛeṭṭel ara lexbar, yekka-d akk isebtar . Tekkar teḥbabart deg-sen , ttemxalafen leryuy gar yimdanen ɣef wayen yexdem ilemẓi-a i ugrud-nni, imi yella deg wunnag (étage) wis 12, syin isuffeɣ-it-id seg balku akken ad yeṭṭef tawlaft swayes ara yesɛu cciɛa , d ayen i yeǧǧan ama d imdanen ama d tidukliwin yettḥaraben ɣef yizerfan n yigerdan, ad d-beggnen lɣiḍ-nsen mgal tadyant-a , imi ilemẓi, yella yetturar s tudart n ugrud aneggaru-a ɛla ḥsab n wayen i d-yenna d : mmi-s n xalt-is. Lexbar yewweḍ ɣer wid teɛna temsalt . Ilemẓi yettwaṭṭef. Mi yewweḍ ɣer uxxam n craɛ, yenkar ayen i yexdem , yenna-d belli ur yessufeɣ ara agrud-nni seg balku, meɛna tawlaft yeṭṭef-it-id sdaxel. Maca tugna teqqar-d ayen-nniḍen ɛla ḥsab n isenselkimen (les informaticiens). Iɛedda sdat n uxxam n craɛ n Dar El Biḍa akken ad yeffaɣ leqrar d akken ad yettwaḥkem fell-as s sin yiseggasen n lḥebs.

  S Yamani. 

  
 Deg yiwen n usarag i yexdem Rachid Ali Yahia γef tesγent (crise) n 1949 d umussu aγelnaw deg uxxam n yidles Mulud Mεemmri ddurt iεeddan, wid-nni yenwan ad d-swen kra n tuffirin, uγalen-d akken-nni yenγa-ten fad zyada γef wid i d-yeswan ssem. Akken kan yebda, yesḥassef imi ur yezmir ara ad d-yehder s teqbaylit netta i tecγeb taluft n wid ur tt-nhedder ara. ‘’Nettrağu ad aγ-d-yini anwi-ten wigi i yellan mgal tamaziγt di lweqt-nni. Ad aγ-d-yefk ismawen. Netta yerra-tt ala di tyita di Leqbayel ! La d-yeqqar ur nhedder ara sdat Ait Ahmed nettagad ad aγ-yessenz. La d-yeqqar Abane Ramdane d Ouamrane stenyan fell-i i wakken ad iyi-nγen. La d-yeqqar Benaï Ouali ur yeγri ara yehwa-as kan i winna yuran fell-as ad t-yesmucceε. U yessegra-tt-id d akken s kra n wayen yuran 90% d lekdeb.Imi ala Leqbayel i d-yuder, ihi d nutni i d aεdawen n tmaziγt ?’’ I aγ-d-yenna Ramdane.

 Si tama-nniḍen, yesḥassef aṭas imi i d-yella uselmed n tmaziγt s teqbaylit di tmurt n leqbayel, s tcawit γer yicawiyen, s tmeẓabit γer yimẓabiyen…γer γur-s ilaq s yiwet n tutlayt, s tmaziγt. ‘’Lukan ad aγ-d-yini anda ara tt-naf, s uzekka ad tt-id-nawi. Neγ ad nerğu ar d-tlal ? Ruḥ a taεacurt ad yeww uḥeddur ad teččeḍ.’’ I as-yenna yiwen.

 Mass Rachid Ali Yahia, yeṭṭalab deg yizzayriyen ad dduklen, ad gen tagmat meεna mi as-d-mmeslayen γef gma-s Abdennour Ali Yahia, yenna-d : ’’Abdennour, d gma kan s baba d yemma (uniquement frère biologique), d netta i d aεdaw-iw ameqqran di ddunit.’’ Axxam-is ur as-yezmir, lğameε yeṭṭef-as amezzir. Ma γef wayen yeḍran deg umussu aγelnaw,yeṭṭalab deg yimdanen ad fehmen timsal, ur kkaten ara deg wid yellan deg-s. ‘’Ula d nekk ddiγ di tmuγli-nni i d-yeqqaren nekni d Aεraben. Armi γriγ Mustapha Kamel i faqqaγ.’’ I d-yenna. Wissen kan acuγer wiyaḍ faqqen si zik i wacu i bγan ?Ihi, ad tt-nefk akk i uxessar, ass-a, azekka melmi i aγ-lummen ad asen-nini d taswiεt i d-yennan akken, ilaq ad aγ-tfehmem. Ad twehmeḍ, d arrac imecṭaḥ faqqen u nnan deg useggas 1994 : ‘’ulac lakul ma ulac tamaziγt’’. Wid-nni n umussu aγelnaw d irgazen werğin i as-nnan :’’ulac ENA ma ulac tamaziγt.’’ ‘’Ulac PPA-MTLD ma ulac tamaziγt’’. ‘’Ulac FLN ma ulac tamaziγt’’ ‘’Ma ulac tamaziγt, ulac, ulac, ulac…’’ Γef wakken i d-yenna, ur yettaru ara timektiwin-is (ces mémoires) axater ur yezmir ara kan ad d-yini bnadem tidet daymi yugi ad tent-yaru. Meεna yeqqar-itent-id s timawit deg yisaragen. Telha tagi ! Ass-a, neεya deg umeqelleε-nwen. Awit lintrit, testeεfum. Snesren-awen-tt gar yifassen. Meεna ulac aγilif, terbeḥ JSK ass-nni n lğemεa deg unnar-is.

 Mi as-nnan i wacuγer ur temmuteḍ ara ? Yenna-d yella yiwen yesseḥbibir fell-i yerna yella d aεdaw-iw. Ur ẓriγ ara acimi ?<span style="white-space: pre;"></span>

<p style="text-align: right;"> Hocine.M 

  
 Deg ussan-agi i d-yeffeɣ wungal amaynut n tmarut d tneggalt Lynda Koudache iwumi tefka azwel “Tamacahut taneggarut ”. Yeffeɣ-d wungal-a ɣer tezrigin Routnahcom. Tzemrem seg tura d asawen ad t-tafem deg tnedlist n « Chikh « (multi_livres ), deg tlemmast n temdint n Tizi Uzzu. D ungal ara yesnernin tasekla tamaziɣt d win ara d-yawin abaɣur i tutlayt-nneɣ tamaziɣt. Ad d-nesmekti kan belli, d nettat i d tameṭṭut tamezwarut i yuran ungal s tmaziɣt deg tmurt n Lezzayer. D adlis wis sin n tmeṭṭut tamezwarut yuran s tezwawt ungal. S wungal-agi-ines wis sin, tenğer-d i yiman-is abrid ara yessalin tamaziɣt s aswir n tutlayin tinezmarin n umaḍal. Tanemmirt i tmeskart. Taɣuri igerrzen i yimeɣriyen! 

<p style="text-align: right;"> A. A. 

  
 Imezdaɣ n tɣiwant ɛin leḥǧar id- yezgan deg umalu lwilaya n tubiret ɣelqen ass larebɛa yezrin abrid yettawin ɣer tamanaɣt lwilaya n tubiret sebba lkiran yettawin ɣer tama-agi acku rran di ssuma n usiweḍ anda tewweḍ ɣer 30 idinaren imi ayagi yella s ssuma n 20 rran 10 idinaren , ayagi ttwalint imezdaɣ d lbaṭṭel dayen iten- yeǧǧan ad xeddmen timesbaniyin s uɣlaq n ubrid anda ur ǧǧin ara imawlan n lkiran-agi ad 3eddin imi ur qbillen ara anerni n ssuma-agi meḥsub d tikurḍa si leǧyub iẓawaliyen ɣef waya sbegnen-d lɣid nsen am wakken welhen imḍebren n tnemhalt usiweḍ di lwilaya n tubiret akken ad d-rren tamuɣli nsen imi d nutni d iɛeggalen imezwura i teɛna temsalt ɣef wannect-a ttwalin akken fɣen i lqanun imi rnan aṭas xersum lukan 5 idinaren d annect-agi uggin ad truhun s ssuma -agi ur iqebbel ara leɛqel . 

<p style="text-align: center;"> Timesbaniyin ɣef tnezduɣin n rrif  

 Umbaɛd mi d -yesbeggen uselway n tɣiwant leqsar ussan-agi iɛeddan s lejrida n tnezduɣin i yemdanen i d-yesfayden s tnezduɣin ur tɛedda ara di tegnatin igerrzen imi teglad s lɣid meqqren s -ɣur wid ur yesfayden ara s tnezduɣin anda i d-llan aṭas n tmesbaniyin anda wḍen imesbaniyin ami ɣelqen taɣiwant acku nnan-d akken lejrida-agi llan yemdanen ur uklalen ara s tenzuɣin axaṭar ttwalin akken d nutni i yezwaren ilaq ad awwin imi ur sɛin ara yerra yal amdan tezziy- as twacult meqqren, Si tama nniḍen aɣbel-agi mazal-it yettnerni d acu kan ddurt-a tuɣaled ɣef tnezduɣin n rrif imi d aɣbel wayeḍ id-yenulfan di leqsar anda imdanen iwumi ur d-saḥ ara tnezduɣt n rrif ɣelqen ula d nutni taɣiwant ass n tlata iɛeddan ur ǧǧin ara ixeddamen ad kecmen s axeddim nsen sebba lejrida imi ttwalin tt akken d tawaɣit , acku acḥal d iseggasen -aya mazal werɛad wwin imi llan yemdanen yessutren tinezduɣin seg iseggasen n 2003-2004 ar ass-a d wussan ttrajun tanezduɣt ma yella d wid yessutren deg iseggasen -agi kan ineggura sfayden ɣef waya imdanen-a teɣlid lwehma fell-asen ɣef uɣbel-a i mazal yeṭṭafar -iten ar ass-a , d wagi i yeǧǧan imdanen-a ad ɣelqen taɣiwant anda ssuturen seg yimḍebren n tɣiwant ad ɛawden tamuɣli ɣef lejrida-agi , am wakken id -yella daɣen uɣlaq n tɣiwant n at menṣur deg usammar lwilaya n tubiret s-ɣur waṭas twaculin sebba uɣbel-agi n tnezduɣin i mazal yettnerni di yal tamnadt di tubiret anda xeddmen timesbaniyin ttuɣun zdat tɣiwant ɣef lejrida azal n 30 tnezduɣin id -sbegnen usqamu aɣerfan n tɣiwant imi steqsayen amek ttwaferqent tnezduɣin-a acku ur d-yelli ara ufraq-agi akken iwata , ɣef waya ssuturen si lwali lwilaya ad tuɣal tmuɣli ɣur-s ɣef lejrida-a imi ttwalin-tt akken ur tuklal ara wiggi yesfayden acku llan wid yettidiren deg yixxamen lmizirya d ixerban bɣan ad aɣlin ur sfayden ara . 

<p style="text-align: center;"> Taddart n Semmac tenḥaf  

 Ttidirent twaculin di temnadt n semmac i yetabaɛen ɣer tɣiwant n Ɛjiba i d-yussan deg usammar lwilaya n tubiret di tegnatin qerriḥen anda ɣaben wallalen n tudert i yeǧǧan imezdaɣ n semmac ssaramen s yiṣenfaren unegmu acḥal -ayagi , am wakken ɣabent wallen imḍebren ɣer taddart-agi imi ur rrin ara lwelha nsen ɣer yimezdaɣ-a d acu kan ttuɣalen ɣer tama-agi ḥaca di tefraniyin n tɣiwant i rezun ɣer dina , yerra taddart n semmac tettwasen s waṭas imezdaɣ ma yella d iɣublan iten -izedɣen gar-asen liḥala n yiberdan reglen ttwaɣen ansi id-kkid yergel ubrid ladɣa mi ara d-yewwet ugeffur iberdan ad uɣallen akk d iḥemmalen n waman akk-d ixujḍan d yedɣaɣen imi ur tezmired ara akk ad d-ɛeddid seg-sen acku iberdan-a ur sen-ɛiwden ara akk , d acu kan iɣublan-agi ur ḥbisen ara kan dda imi yella uɣbel nniḍen d win iten-icuɣben s waṭas waggi d lexsas n waman ur d-yettasen ara yal ass yerna d asafar agejdan iseqdacen s tuget ɣef waya ttrajun asiweḍ uṣenfar waman seg ubarraǧ n tilesdit acku yeqreb ɣer taddart nsen am wakken četkayen daɣen ɣef trisiti iberdan imi d yiwen uṣenfar id -sfaydent akk temnaḍin iten-iqerben ḥaca tamnadt n semmac dayen yeǧǧan imezdaɣ steqsayen d acu sebba n wannect-a , Ma yella d tikubaniyin ixusen di tama-a am yawen icudden ɣer tzeqqa n tujya ɣas akka tella ameɛna amzun ulac i tt – imi xussen deg aṭas n wallalen iwilmen i umuḍin yerna sɛan ala yiwen umeǧǧay amatu id -yettasen tikelt neɣ snat tikwal di ddurt ayagi sḥisfen aṭas tiwaculin n taddart-a ɣef waya yesefk ɣef yimezdaɣ ad rzun ɣer mceddallah d ɛjiba iwakken ad awwin imuḍan , Si tama nniḍen ula d ilmeẓyen ttafend iman nsen ttidiren deg yiwen weɣbel d ameqqran acku ur sɛin ara tizeɣwa n waddal yemgaraden am wayen yeɛnan annar n dabax ladɣa deg ussan usteɛfu imuras s umata ulac d acu ara xeddmen Rnu ɣur wugguren id -yesmagaren arrac lakul d likiran yettawin ɣer uɣerbaz imi sɛan ḥaca yiwen l kar ameɛna inelmaden llan aṭas di taddart d annect-agi i yeǧǧan imawlan n yinelmaden ssuturen seg uselway n tɣiwant ad asen – yerru yiwen lkar nniḍen , am wakken ttuɣun imezdaɣ i yemḍebren s tikci iṣenfaren unegum i lfayda n twaculin-agi yenḥafen acḥal iseggasen aya d araju melmi ara tifsis teɛkumt fell-asen ad frun iɣublan iten-ixenqen . 

<p style="text-align: center;">  Lgaz n temddint ttrajun-t Yilyiten 

 Ttrajun imezdaɣ n taddart ilyiten i yetabaɛen ɣer tɣiwant n saḥariǧ di lwilaya n tubiret aṣenfar n lgaz n temdint am tcemaɛt umbaɛd mi yewweḍ usafar-agi ɣer tudrin itent-iqerben meḥsub tuget n temnaḍin di tɣiwant-a sfayden akk imezdaɣ nsen s lgaz n temdint , dayen yeǧǧan tiwaculin n tama-agi ssarament ula d nutni melmi ara d-yawwed imi acḥal d leɛwam iɛeddan mazal ttrajun ad yifsis leɛtab n teqraɛtin lgaz i asen-yeserwan lmeḥna anda ara afen tiqraɛtin lgaz am wakken tettwasen taddart-agi s yidurar ɛlayen d ugeffur qessiḥen di temnadt-a deg ussan n tegrest acku ciṭ udfel kan iberdan akk ɣelqen yerra d asemmiḍ mliḥ ɣef waya ttafen-d iman nsen di lexsas n wallalen useḥmu axaṭar tuget deg-sen seqdacen tiqraɛtin lgaz dayen id-igellun s wuguren di lexsas usafar-agi anda ara tafen , Rnu s uguren id-ttmagaren aṭas deg unadi nsen ttruḥun ami d timnaḍin nniḍen akken ma d-afen neɣ ala meḥsub si leɛtab ɣer wayed acku icuɣbiten s waṭas di tmeddurt nsen d aɣbel-agi i yeǧǧan imezdaɣ n taddart ad ggren tiɣri i yimḍebren teɛna temsalt akken ad d-afen tifrat s lɛejlan i wugur-a s uṣiwed uṣenfar-a i ttrajun acḥal-ayagi xersum ad yeffeɣ leɛtab nsen ɣer tafat . <span style="white-space: pre;"> </span> 

<p style="text-align: right;">  Abdelhak Menas 

  
 Ilmend n wass aγelnaw n unaẓur i d-yettilin yal assegas ass n 8 yunyu, yal tamnaḍt n tmurt n Lezzayer sewjaden-d timeγriwin yemxalafen, d tajmilt i unaẓur. Di tegnit am tagi yessulef fell-aɣ ad d-nebder anaẓur xersum s tewzel n wawal, acku akken nebɣu newwi-d awal fell-as, ur nezmir ara ad d-nezzi akk ɣef wayen yexdem. Taẓuri d lebḥer lqayen, d lebḥer wessiεen, ur yezmir yiwen ad t-yelḥeq akken yebɣa. Ihi taẓuri d tafat n wallaɣ, d iṭij n wass, d tiziri n yiḍ, d tilelli n umdan. Taẓuri tessakay amdan yellan yeɣfel, tettak tisura swayes ara ldint tiwwura n unekcum s ulawen anda teẓẓun tayri. Taẓuri ur tesεi ara tilisa, tessenguga idurar, tzegger lebḥur, tettcerrig igenwan, ur tettağğa amḍiq, yal tiɣmert di ddunit tewweḍ-itt.Anaẓur yessen d acu i d azal n tẓuri, yeẓra d acu i ilaqen ad t-yernu i tussna n tẓuri ara iɣellten wid yessaramen ad ifriren gar leğnas. Anaẓur yettḥussu, d anafray, ismendag allaɣ-is, iẓemmi-t akken ad iniwel taẓuri swayes yezmer ad d-icekti, ad yessufeɣ afrayen-is, syin ad yezreε tamussni-s d tẓuri-s.Taẓuri d tilleli, ur tcudd ara ɣer yiwen n umḍiq, tleḥḥu, tessuruf tilisa, trezzef si wa ɣer wa, ur tkeffu ara deg-s lɣella, ur tesεi ara taggara. Dima yettlalay-d umaynut ɣef umaynut. Maca i tmurt-nneγ izerfan n unaẓur ulac-iten, sserwaten, ttεebin wiyaḍ. Teḍra yid-sen am tcemmaεt, treqq tettfaka, tettak tafat i wiyaḍ. Ihi anaẓur yuklal ayen yugaren tajmilt-agi.

<p style="text-align: right;"> Islam Bessaci 

  
 Di cetwa, mi tezdi lehwa, neɣ isenna-tt udeffel, ulac d acu yifen iɣimi tama n lkanun, anda tṛeqq tqejmurt, akken ad qden-t tjujar. Di tallit-agi, asemmiḍ iseɣlay-ed axlul, isdubbuz iḍudan, tifednin ma dagella aman ufan-d abrid ɣer werkas. Imezzuɣen ma yella ur yuɣal ara fell-asen uqelmun ad uɣalen d izeggaɣen am ṭumaṭic. Leḥnak, ula d nutni, ur ten-yezgil wara. Di tallit-agi n tegrest, ulac d acu yecban aseḥmu ɣer lkanun. Lḥamu d-yettekken seg-s tettɛedday aglim, tettawaḍ ɣer yiɣes. Lkanun iseḥmuy tafekka lak d wulawen. D amekkan d-isejmaɛen yak iɛeggalen n twacult and isqerdicen iɣeblan-nsen, ayen ten-iceɣben, d wayen temsal nniḍen icudden ɣer tudert-nsen n yal ass. Taqejmurt tettruɣ deg lkanun, irrij iceɛɛel deg-s. Iɛeggalen s d-yezzin am umeqyas, leḥnak zerɛen-ten idammen. Allen berqen-t-ed sebba n dexxan, maca imɣaren qaren-d d akken d ayen isen-t-yelhan  acku d tagnitt akken ad d-iriden-t.   Lehwa tsers ixef-is di berra, abruru alama s tenniḍ ad d-yeflu sqef. Maca ulac tugdi, acku imdanen yak heggan-d ttawilat ilaqen akken ur ten-yettxaṣṣa wacemma. Ikufan čuren d tuččit, ayen ara ten-isefɣen alam d tafsewt m ijeǧǧigen. Aheggi ibeddu di tagara n unebdu. Deg tama n lḥara ttrusen-t tqejmurin lak d tqucḍin n yesɣaren d tid n wezzu  akken ur ten-id-ittqerrib ara usemmiḍ. Mi yekfa imensi, ad d-yaweḍ lawan n tmucuha, timseɛaq lak d temseḍsay. Tagnitt itteksen ɣef wulawen. Taḍsa d unnecreḥ uqbel ad refden iman-nsen akken ad sersen amezzuɣ ɣef tsumta. Iberra ageffur yettseryix d leḥmali, lqermud yettarra-d ṣewt-is. Ayen d-yesrusuyen iḍes deg tkanna mbaɛid ɣef uqedduḥ n yirrij.

<p style="text-align: right;"> Fatiha K. 

  
 Am wakken yella lḥal deg tudrin n tmurt n yizwawen s umata, timecreḍt d yiwen n wansay (lɛada) amaziɣ i yellan seg umezruy aqdim, mazal-it ar tura. Deg-s lmeɛna n tudert d tdukkli gar lɣaci, akken ad ṭṭixren seg tikkelt i tayeḍ i kra n tlufa tirqaqin, ad zdin kra n lewqat n lferḥ d talwit. Dɣa, ahad-a (ttlata) kan iɛeddan, yezzi-d useggas ɣef zzerd i yemmuggen ilindi deg taddart n Ayt Tɛisiwt d Tecruft, taɣiwant n Ayt Smaɛel. Kkren ihi yimezdaɣ ulsen-as-d i lewziɛa-nniḍen deg lǧamaɛ n Tizi n Lwali akked lǧamaɛ n Ucruf seg tsebḥit-a. I lmend n waya, ttwaheggan-d kra n yizgaren i tmezli akken ad d-iqid uksum i wat tamnaḍt merra. Maca, ilaq ad d-nini belli ssuma n tunet, am yal tikkelt, aṭas i tt-iwalan bezzaf teɣlay ɣef texriḍt-nsen imi i tt-ssalin wid i d-yelhan d leqdic ɣer 2100 n yidinaren i yiwet. Almi dɣa ttuḥettment kra n twaculin ad d-aɣent azgen n tunet. Meḥsub ufant win ukud ara d-cerkent yiwet. Aya, ɣef leḥsab n yimezdaɣ. Yekka-d segmi drus n medden i iɛudden, wamma tili terxes cwiṭ tunet. «Teɣlay d tidet tunet n uksum aseggas-a. Maca nenwa ad d-naɣ seg zzerd akken ad nesɛu amur-nneɣ dinna». I aɣ-d-tenna yiwet n tmeṭṭut, imi aṭas i yettwalin lfal deg tlufa-a. Ayen yessefraḥen, ahat aṭas, seg zzerdat-a i mazal sekfalent-d tudrin, dakken kra n win i ixussen seg tama n temɛict, ur yezmir ad ixelles tunet-is, d agujil d amuḍin neɣ d aẓawali, yettsiḥi-as-d umur-is am netta am wiyaḍ. Seg waya ara d-nefhem iswi amezwaru alsan n wansay-a aqbur. 

<p style="text-align: right;"> Kaisa Khalifi 

  
 Iḍelli uliɣ ɣe taddart, ufiɣ yiwen wemɣar di tejmaɛt yettmeslay d yilmeẓyen, yeqqar-asen :

 – Bɣiɣ ad iyi-t-inim ma tella lehna neɣ ulac-itt di ddunit ? Wa yenna-as tella, wa yenna-as ulac. Taggara yeḥka-asen-d tamɛayt. «Yiwwas at lǧennet xaqen, bɣan ad walin at ǧahennama amek i teḍra yid-sen. At ǧahennama cedhan at lǧennet, mlalen, msefhamen i wakken ad xedmen tiqenṭert gar-asen, ad yili wamek ara qesren, ad belen isallen gar-asen. At ǧahennama bnan-d azgen n tqenṭert, ma d at lǧennet ur d bnin ara azgen-nsen, acku ur sɛin ara ibennayen ( imaṣwaten ).Nniɣ-as : «ula d nekk ad ruḥeɣ ad nadiɣ, ad steqsiɣ widen yessnen ad iyi-mmlen ma tella lehna neɣ ala ? Bdiɣ steqseɣ di tmurt n Lzzayer, mmugreɣ-d Mḥend deg ubrid ɣef lewhi n wazgen n wass, bezgent wallen-is, iban imir id yekker. Send ad t-steqsiɣ, yenna-iyi-d : -D acu n ddunit-a, aman ulac, axeddim ulac, asirem ulac. S kra n win steqseɣ, ala uguren id yettmagar. Nniɣ-as ad subbeɣ ɣer tmurt n Muriṭani, ahat ad afeɣ dinna lehna ? Imi wwḍeɣ ɣer tmannaɣt-is, ufiɣ imdanen reglen sya u sya, sliɣ i rrsas yedeqdiq, iserdasen ččuren iberdan. Nniɣ-asen : «d acu i yeḍran akka ?». Nnan-iyi-d : «tarewla temneɛ bab-is!». Ziɣ-nni d «coup d’état» i yeḍran.Rewleɣ ɣer tmurt n Nijer, ufiɣ imdanen ttrun ttirni. Nniɣ-asen : -D acu i ken-yuɣen ? -Nelluẓ, ur yelli wacu ara nečč. Neffud, ur telli tiqit n waman ad tt-nessew. Aman ulac, imɣan qquren, isekla bedden am lexyalat. Lqaɛa tekkaw. Igerdan ttsuɣun ttrun, idmaren n tyemmatin-nsen kumcen, deg yiffan-nsent ur d neggi tiqit n uyefki. Kra n yemdanen akked lmal-nsen mmuten, ur ufan wien ara ten-imeḍlen, fell-asen tezzin yizan, ččan-ten igerfiwen d igudar. Ma d nekni swigi d yeqqimen ddren, yal wa yettraǧu tasaɛet-is ad d-ass, aqleɣ ala aglim ɣef yeɣsan. bDeg yiḍ-nni tugi ad tt-qqmec tiṭ-iw, urgeɣ yir targit, am wakken uɣaleɣ d tafunast, teẓẓegeɣ-d idammen… Frewseɣ-d si yir targit-nni, beggseɣ nniɣ-as : «Ad inigeɣ ɣer tmurt niḍen». Ssbeḥ zik, unageɣ ɣer tmurt n Legniz. Nwiɣ dinna kan ara afeɣ lehna ? Bḍeɣ ɣer tmannaɣt-is dɣa, xedmen-iyi «l’intérrogatoire» n 24 n tsaɛtin, ṭṭfen-iyi «en detention preventive» n 48 n tsaɛtin. Nniɣ-asen : «ayen akka ?» Nnan-d : «acku kečč d Azdayri» Imi id iyi-d-serḥen «en liberté surveillée», imi ɣriɣ iɣmisen, gziɣ d acu i yeḍran. «Les frères vigilants» akken i asen-yeqqar Taher ǦAƐUṬ, ɣeẓẓen ula d ifassen i asen-yeslufuyen. Isallen imaynten qqaren-d : «aselway n tmurt n Marikan, Buc, ad yexdem tugdut di tmurt n Lɛiraq. Ihi anda tella tugdut tella lehna.» Srafgeɣ srid ɣer tmurt n Lɛiraq, di tmannaɣt-is ufiɣ ixammen ɣlin, iberdan regglen, imdanen sselqafen, idammen ttazzalen am iḥemmalen n waman. Rewleɣ ɣer «le parlement» n Iɛiraqiyen, nwiɣ a ten-afeɣ ttmeslayen ɣef tugdut akked lehna. Wahmeɣ imi ten-ufiɣ ttnaɣen ɣef Cciṭan. Yekker-d yiwen u «député», yenna-asen : -Ad yexzu Rebbi Cciṭan… ? Yekker-d u «député» nniḍen igezm-as awal, yenna-asen : -Nekni ɣer-neɣ ur nekrih ara Cciṭan, ur yelli d aɛdaw-nneɣ, nḥesb-it d agellid n lmalayekat. Yekker ccwal wa yekkat wa yettwat, wa yekkat s ukersi wa yessḥillif s ufus. Rewleɣ-d s-yinna : -Dagi meqqar s ikersiyen i ttnaɣen, mačči s rrsas. Iwala-yi-d yiwen yenna-yi-d : -Akk iniɣ, ruḥ ad tt-ruḥeḍ neɣ ma ulac akk ṭṭfen «en otage», zemren akk nɣen. 

<p style="text-align: right;"> Busad ¨Hemmar 

  
 Ayen d-teǧgâ tesnilest  tafrabnsist,  tasertit n wesɛurreb n uɣerbaz azzayri, aɣanzu n tmaziɣt, uqbel akked sen 1962,  akked d kra n timsal nniḍen  i yeǧgân anexluḍ n tutlayin (le code switching) yuɣ amkan ɣer widen yettmeslayen snat n tutlayin. Ass-a n wussan, mara tesleḍ i rradyu neɣ ad tnezheḍ i tilibizyu neɣ daɣen ad tḥeḍred iwelbaɛḍ n temliliyin ad ak-d-iban unexluḍ n tutlayin yewwi amur-is, ɣas ina-s ḥala anexluḍ-nni i yessawaḍen tiktiyin di lihalat-nni.

 Tazwert-a temmal-d acimi d wamek d-yella unexluḍ n tutlayin di Tmurt n leqbayel.

 Dɣa ibeggen-d umaru lihala tasnilesmattit (situation sociolinguistique) di tmurt n  leqbayel. Sakin deg uḥric nniḍen , aḥric n tatiknit (partie technique), yelha-d umaru s tesleḍt talɣasnayt (analyse morphosyntaxique). 

  Amaru: 

 Ilul-d Farid Benlokhtar di Tizi n Lenneɛ, taɣiwant Amalou, di Bgayet.Ɣur-s Master II di tesnilest (linguistique). Seg 1995 netta yesselmad tutlayt taqbaylit. Ass-a, yettheyyi-d doctorat di EPHE (Ecole Pratique des Hautes Etudes) n Lpari.

<p style="text-align: right;"> S.O.A 

  
 Ass n lǧemɛa yezrin, lewhi n rrebɛa n tmeddit, teḍra-d yiwet n twaɣit deg temdint n Beclul anda yemmut yiwen n urgaz bu 50 n yiseggasen deg leɛmer-is. Tamettant-a mačči d tin i d-yellan tetturaju imi amdan-a d tamacint yessawaḍen isufar i d-yekkan seg tmanaɣt i t-iḥuzan mi yenwa ad yezger i ubrid. Tiyita I t-iḥuzan d tin ur as-neǧǧi ara tagnit ahat ad yeslek imi yerra tarwiḥt deg umkan. Ɣef leḥsab n wayen i d-nnan wid yellan tama n umkan-a, tamacint tesseqzuzem tafekka. Din din, iɣallen n usellek d wid llaman wwḍen-d s amkan ideg teḍra twaɣit-a, imi imezwura ssawḍen lǧessa teǧǧa terwiḥt ɣer sbiṭer n Tubiret, ma d wiyaḍ ldin yiwen n rrabul n unadi ɣef tmentilt n tmettant-agi. Iwulem kan ad d-nesmekti belli argaz-a d win i d-yeǧǧan tameṭṭut d tlata n dderya, yettwassen deg taddart-is d wanda ixeddem s ṭṭbiɛa lɛali ur yelli d win yuḍnen. <span style="white-space: pre;"> </span>  M.Smail 

 
  
 Tiddukkla n yimuḍan “Hémodialyses” n tɣiwant n Tizi Uzzu, thegga-d ass wis sin n useɛlem d uwllah ɣef waṭṭanen n turin, i d-yellan ass-nni sed 6 seg maggu 2017, deg tzeqqa tameqqrant n uxxam n yidles Lmulud At Mɛemmer n Tizi Uzzu. Meslayen-d deg-s waṭas n yimejjayen uzzigen deg lehlakat n turin, i d-yusan seg ulmis asdawan n tujjya “ssbiṭar” Mohmed Nadir n lwilaya n Tizi Uzzu. Fkan-d ddeqs n yisragen ideg i d-wwin awal ɣef lehlakat-agi, ansi i d-ttkken, d wamek i yellaq ad asen yebɛed umdan, neɣ amek ara ten-ilawi. Fkan-d diɣen aṭas n yiwellihen i yimuḍan n waṭṭanen-agi, am wakken diɣen i d-rran ɣef yisteqsiyen n yimuḍan n lehlakat-agi yettaɣen turin n umdan.

  Taceqquft n umezgun “Tawrnet n tiḥerci” 

 Tiddukkla tadelsant n uxxam n yilmeẓyen n Yakourene, turar-d ass-nni n sed 6 seg maggu 2017, ɣef 14h00 n tmeddit yiwet n tceqquft n umezgun deg uxxam n umezgun amniḍan Kateb Yacine n lwilaya n Tizi Uzzu. Taceqquft-agi n umezqun i d-uraren 8 n yilmeẓyen, gar-asen Nordine Maouchi i d-yuraren d awadem agejdan deg tceqquct-agi. D aḍris yura urgaz n umezgun azzayri Kateb Yacine s tutlayt n tefransist s uzwel “La poudre d intelligence” i d-yerra ɣer teqbaylit u yexdem-it ɣef usayes Mass Houche Salah, s uzwel “Tawrent n Tiḥerci”, ma d aẓawan n tceqquct-agi iɣenna-tt Mass Tahir Moh.

  Amazigh Ghani 

  
 Taddart n Tigrin tezga-d deg tɣiwant n Buǧlil deg lwilaya n Bgayet. Taddart-agi tesɛa sser, tecbaḥ dayen kan. Yiwen wass, nerzef ɣer din, nesaqsa kra n yimezdaɣ, garasen imɣaren. Aṭaṣ iɣ d ḥkan ɣef umezruy n taddart-agi. Nnan-d belli yella yiwen lemaqam ibɛed azal n 10 ikilumiṭren ɣef taddart-agi, anda yemṭel yiwen n lwali iwumi ssawalen Sidi Mesɛud. Ɣef akken iɣ d ḥkan, lwali-agi « yussa-d seg tama n Aḥnif deg lwilaya n tubirett tura, sin neɣ krad n leqrun aya. Argaz-agi yella d-abudali. Asmi i d yiwweḍ ɣer Tigrin, imezdaɣ ttaken-as učči d wayen yeḥwaǧ. Wagi yella deg lxelwa, iɛebbed illu. Asmi qrib ad yemmet, iweṣṣa imezdaɣ n Tigrin at meṭlen deg yiwen wemkan yessewḥacen aṭaṣ. Asmi yemmut, imezdaɣ xedmen akken isen-d yenna: Meṭlen-t gar sin yissafen, anda yessewḥac. ». Nekni akka, n ruḥ alarmi d lemqam-agi n Sidi Mesɛud, ssuɛfen-aɣ sin n yimezdaɣ n Tigrin alarmi d dinna! Daqes i nedda ass-nni ! D yiwen memkan akken yexla, tella ḥaca taqubett n lwali-agi anda yemṭel. Tayedwa, azimba lakked d yissekilen n uzemmur zzin-d ɣef umkan-agi. Yenna-d yiwen degsen: »Seg asmi it meṭlen dagi, medden uɣalen ttẓurun-t akken ad dɛun. Xedmen zzerdat, ɛɛarḍen-d tuddar, lakked d yiɛissawiyen (Tariqa n lɛissawiya) akken ad ǧedben. Tilawin sewwayen-t din seksu d weksum.Llan kra n yirgazen znuzun din laḥlawat i warrac. Lḥaṣul yiwet n t’meɣra…! » akka id yenna Lbacir yiwen umezdaɣ n Tigrin. Aṭaṣ n t’mucuha id ḥekku-n At Tigrin ɣef lwali-agi, ɣef wumi id qaren belli yesɛa « lmuɛǧizat ». Ɣef akken iɣ d ḥka yiwwet n temɣart qrib yeslemden lqern: »Sidi Mesɛud yesɛa lburhan. Mti qquren-t tiliwa, ulac aman, ulac lahwa, n ttruḥu ɣer lemqam n lwali akken aneḍleb aman d lahwa. Lukan att-ẓẓer-ḍ ur neṭṭixir ara syen alarma tebda lahwa tekkat s lgehd, issafen ttaččaren d-aman! » ɣef akken i ɣ d nna xalti Ǧuher yumnen s lburhan n Sidi Mesɛud. D’da Laxḍer yenna-d si tama-ines: » Zerda taneggarut i nexdem dagi deg taddart n Tigrin deg aseggas n 1993. Asmi i yebda rebrab medden ugaden ad ṣuben ɣer laxla, yuɣ lḥal ičumar g inyan ḥarmen anect-a ɣef medden. Din qessam nsen ! ».Akka ihi lɛada-agi tuɣal teɣli deg t’metti n Tigrin. Ula d yimezdaɣ ur ttgallan ara s yissem n Sidi Mesɛud am zik nni!

<p style="text-align: right;"> Syphax.Y 

  
 Ass-nni n larebɛa iɛeddan i aɣ-yeǧǧa Mass Mohamed Brahim Salhi, mebɛed mi yella yehlek acḥal aya. Yemmut deg sbiter Frantz Fanon n temdint n Blida.

 Yella Mass Salhi d aselmad deg tesdawit n Tizi Uzzu, anda i d-yella d imḍebber amezwaru ɣef Ugezdu n tutlayt d yidles amaziɣ deg yiseggasen-is imezwura, syin yuɣal, diɣ, d imeḍebber deg Tamda. ilul Mohamed Brahim Salhi deg Tizi Uzzu deg useggas n 1952 anda yeɣra almi i iruḥ ɣer Lezzayer tamanaɣ anda i ikemmel amecwar-is n leqraya, deg tesdawit, ɣef tussniwin tisertanin deg yiseggasen n 1970. Syin ikemmel deg Fransa armi i d-yewwi Ductura-ines deg Sorbonne deg useggas n 2004. Mass Salhi, d amnadi u d amaru. Yella, yakan, d amnadi deg Crasc (centre de recherche en anthropologie sociale et culturelle). Yesɛa aṭas n tmussniwin akked tzemmar, ɣef waya, dɣa, i as-d-tessawel Massa Benghebrit, taneɣlaft n leqraya, i wakken ad asen-yefk afus n tallelt i uḥric-agi n ttrebga. Yura aṭas n yimagraden isdawanen akked yidlisen. Nezmer ad d-nader ‘’La tariqa Errahmania, de l’avènement à la resurrection de 1871’’, ‘’Algérie : citoyenneté et identité’’, dɣa, adlis-a aneggaru, yeffeɣ-d ɣer tezrigin Achab deg useggas n 2010, yewwi-d awal deg-s ɣef umussu aɣelnaw sumata, anda i d-yemmeslay s telqayt ɣef umussu adelsan amaziɣ (MCB) n 1980 akked d umussu n Leɛrac. Deg udlis-s, Mass Salhi, inuda s telqayt ɣef wamek yettnerni umussu aɣelnaw, ɣef wacu yettnadi d wacu i t-yeǧǧan ad d-ilal. Yeɛreḍ ad d-yesbin assaɣen d umgarad yellan gar umussa n zik akked umussu i d-yeslalen win n 1980, ladɣa, seg tama-agi n tmagit (l’identité) akked tmetti. Iga tadiwennit d tameqqrant, deg udlis-a, akked wid yellan deg umussu n 1980. Yextar ad d-yawi awal akked Said Khelil d Oussalem Mohand Ouamar i mazal ar tura yesselmad deg tesdawit n Tizi Uzzu(yesselmed tamaziɣt mebla lexlas deg tesdawit). Yedder Mass Salhi tidyanin akk i iɛeddan deg tmurt n leqbayel : seg tmanyin armi d amussu n leɛrac, daymi i yella udlis-agi-ines d inigi n tidet ɣef snat n tedyanin-agi. Adlis-a, yella-d, diɣ, d tazrawt ɣef ubrid i d-yewwi umussu aɣelnaw akked unkar n yidles amazɣ s umata. S leqraya n udlis ‘’Algérie : citoyenneté et identité’’ i nezmer ad as-nerr tajmilt i Mass Salhi. Gen deg talwit a Mass.

<p style="text-align: right;"> Hocine.Moula  

  
 Taggara n ddurt-agi iɛeddan, tella-d tfaska n uderyis deg ulmis adelsan “Hami Arezki Assam” n tɣiwant n Tifra, deg lwilaya n Bgayet. Tameɣra-agi deg tezrigt-is tis setta, thegga-tt-id Tiddukkla tadelsant “Itri n Yiburayen” d tajmilt i tcennayt tameqqrant Nna Louiza. Tedda tfaska-agi ɣef teɣzi n sin wussan, teḍra-d gar 24 akked 25 meɣres 2017. Ass amezwaru, tella-d deg-s tuffɣa n yimezdaɣ n taddart n Yiburayen ɣef 9h, i wakken ad d-gemren u ad d-megren iẓuran n uderyis, swayes ara sewwen seksu n uderyis. Ma ɣef 14h00, tella-d tulya tunṣibt n tfaska-agi, s kra n temsikniyin yemgaraden akked yisenza s ubuddu n yidlisen. Γef 14h30, tella-d tɣuri n yisefra sɣur yimedyazen, azgen n ssaɛa mebɛed, tella-d temlilit d tcennayt Louiza. Seg 17h00 d asawen, tella-d tceqquft n umezgun, sɣur tarbaɛt “Jose Sedouk”. Ma d sendiḍelli 25 deg waggur-agi ideg nella, ɣef 10h00, tella-d yiwet n tqaɛet n ccḍah aqbayli sɣur wat Ukefadu, azgen n ssaɛa mebɛed, tella-d diɣ tɣuri n yisefra. Ma ɣef 11h00, tella-d tukci n yigerdasen n uttekki d usebɣes. Mi yezgen wass, yella-d ufraq n seksu n uderyis i wid iḥedren dinna. Syin akkin seg 14h00 d afella, tella-d tmeɣra meqqren n ccna, ideg ɣennan 10 n yicennayen gar-asen: tin iwumi tuɣal tejmilt Louiza, Farid Ferragui, Karim Khelfaoui, Karim Abranis, Mouh Oubelaid…atg.

<p style="text-align: right;"><span style="white-space: pre;"> </span>  Amazigh Ghani 

<div> 
  
 Am wakken yella deg wahil-is, taɣiwant n Ayt Smaɛel tesfuggel ass agreɣlan n tutlayt tayemmat i d-yettasen deg wass n 21 furar n yal aseggas. Timlilit yella ad tili d sed, maca tettwasselḥem-d ɣer taggara s yiwen n wass ɣef kra n tsebbiwin. Seg 09sr00 n tnezzayt, tella teččur yakan tzeqqa n umsegraw n tɣiwant n Ayt Smaɛel anda ara maggen warmuden (activités) n wass. Gar wid iḥeḍren, d irgazen n yidles s umata, nnig imḍebbren n tɣiwant n Ayt Smaɛel, imedyazen, icennayen, akked kra n tugniwin nniḍen. I teldayt ihi, gan imeḥḍar tazwara ddqiqa n tsusmi ɣef yiẓiɣer n umeɣnas n tmaziɣt Leḥsen Beḥbuḥ, talwit i yiman-is. Dɣa, seg Ayt Smaɛel llan wid yeɣran ɣur-s tajerrumt-is deg yiseggasen n 90. Syin, yeɛreḍ uselway n tɣiwant mass ɛebdun Nasir anmazul-is mass Sadeq Rebbaɛi akken ad d-yini awal n ukcam deg wahil. Sadeq dɣa, yesnubget s tekyes akk wid i d-yerran i tiɣri n tɣiwant, s yisem-is ed yisem n ugraw aɣerfan n tɣiwant n Ayt Smaɛel. Send ad yekcem deg wazal i sɛan wussan am wid n wass, skud d tutlayt tayemmad i aɣ-d-yezdin akkit. Send ad yerr awal i uselway n tɣiwant, yessarem ad yettak yal yiwen azal ugar i tutlayt-is imi d nettat i d aẓar n tummast-is. Seg tama-s, yebda tazwara yimḍebber amenzu n tɣiwant awal-is ɣef umezruy n wass agreɣlan n tutlayt tayemmat, yesmekta-d dakken yettili-d usfuggel n wass-a segmi yettwaḥqer yiwen Umussu n Tutlayt deg Bangladac deg useggas n 1952. Dɣa yenna-d belli azal n wass-a d ageɛmir, daymi yessarem ad d-yettili yal aseggas uqeddic-a sɣur tɣiwant. Nnig waya, yerra tajmilt i win i aɣ-yeǧǧan, Leḥsen Beḥbuḥ, rnu yessuter deg mass Arɛun Lexḍer, i yellan ixuleḍ-it, ad d-yini cwiṭ fell-as. Seg yimir-nni, yettunefk wawal i umaru mass Mhenni Xalifi, i d-yemmeslayen kra ɣef temlilit, akked kra n wuguren i yellan mara nettmeslay ɣef tutlayt n tlalit, i d-qqaren tettara ɣer tmagit(identité), akked d tutlayt tayemmat i yettarran ɣer yidles. Rnu daɣen yewwi-d ɣef uɣilif nniḍen, i d-yettmaggar tikkelt-a ugrud mi ara ilin baba-s ed yemma-s ttutlayen snat n tutlayin mgerradent. Nnig asexreb n umenzay n yidles-is n tidet. Agrud, ad iɛeṭṭel deg umeslay seg wuguren n yiles i yufa netta ilemmed, rnu ad yesɛeṭṭel taggaɛmert n tizemmar n tegzi-s. Anect-a, send ad iɛeddi ɣer usissen n wungal-is amaynu Asdawan, deg urebbi n wussan. Deg kra n wakud, tettunefk tegnit i yimedyazen n tɣiwant n Ayt Smaɛel ad d-awin yal yiwen asefru, skud akud yella d win i d-iḥerrsen. Syin akkin, ɛeddan yitarawen ɣer kra n temrac d askasi ideg i d-wwin awal ladɣa ɣef wazal n tutlayt akked uselmed-ines deg yiɣerbazen i yuqan ar tura. ɣer taggara yewwi-d umedyaz Sadeq Rebbaɛi yiwen n usefru d alqayan s wazal-is, ma d aselway n tɣiwant yesneɣmes-d ɣef kraḍ n teɣtas (décisions) i teṭṭef tɣiwant: tamezwarut, d alday n tneɣriyin i uselmed n tmaziɣt i wid iran ad ɣren tutlayt-nsen. Tis snat, d asɣay n 52 n wungalen Asdawan sɣur umaru Mhenni Xalifi. Ungalen-a ad ten-tazen tɣiwant n Ayt Smaɛel i 52 n tɣiwanin i yellan deg waɣir n Bgayet akken ad ten-sersent deg temkarḍiwin-nsent. Ma yella d taɣtest tis kraḍ, aselway n tɣiwant yesneɣmes wid iḥeḍren dakken atan ad yaru tisutriwin s yisem n ugraw aɣerfan n Ayt Smael i yinemhalen n mraw n yiɣerbazen imenza n temnaḍt bac ad sɣarayen tamaziɣt sey-a d asawen. Send ad nnebḍin yimeɣnasen n yidles ttwaɛerḍen ɣer yiwet n tgella tafessast rnan gan kra n tewlafin i ccfawa. 

<p style="text-align: right;"> Mhenni Xalifi 

  
 Di tezrigt-is tis 10, Tiddukkla tadelsant Amgud n tɣiwant n Draɛ El Mizan, s lemɛawna n Lsas Maɛtub Lwennas, thegga-d yiwen leqdic ass n 15 Yulyu 2017, wagi d arraz : Mɛtub Lwennas mgal tatut.

 Teḍra-d temlilit-a deg uxxam n yilmeẓyen “Mensuri Arezqi”. Yebda leqdic tasebḥit n wass s yiwet n temsikent n ubrid i d-tewwi tiddukkla. Akken, daɣen, i d-sekknen kra n tewlafin n unaẓur Lwennas. A wakken i d-yella yiwen usarag anda i d-mmeslay deg-s Malika Maɛtub ɣef tɣelnaẓri (Le nationalisme) deg yisefra n Maɛtub Lewennas. Ula d tanemhalt n Ugezdu n tutlayt d yidles amaziɣ n Bgayet, Massa Linda Utaḥ i yellan, ula d nettat, gar wid yewwin arraz Matub Lwennas mgal tatut, temmeslay-d awal ɣef tiktiwin i d-yettuɣalen deg tmedyazt n unaẓur Matub. Yessuli leqdic s ufraq n warrazen i yiwudam i d-yufraren deg umsizwer, wigi d : Mass Acab Remḍan ( Anemhal n Uxxam n usiẓreg Acab) , Mass : Usalem Muḥend uɛmer : d aselmad n tdamsa , d ameɣnas , Massa Linda utaḥ : d tanemhalt n Ugezdu n tutlayt d yidles amaziɣ n Bgayet . Nesteqsa-d Anemhal n tdukla Amgud Mass Karim Lɛarbi ɣef wamek i d-tusa i tikkelt tamezwarut tikti akken ad xedmem araz-a. Yenna-d : « Deg useggas n 2007, nejmaɛen iɛeggalen n tdukla akken ad as-nerr tajmilt i Maɛtub Lwennas, syin yiwen seg yiɛeggalen, yenna-d d akken Da Lwennas d ameqqran ilaq–as ayen meqqren , s wanect-a , tlul-d tikti n warraz n Maɛtub Lwennas mgal tatut i nettak yal aseggas i yimeɣnasen d wid ixeddmen ɣef tmaziɣt d yidles-is . Ma ɣef wayen yeɛnan afus n tallelt deg umsizwer-a, yerna-d : « Aṭas n wid i d-nufa bedden-d ɣer tama-nneɣ. Ass-a, ad asen-iniɣ tanemmirt-nwen. Bɣiɣ kan ad d-rnuɣ, yiwen wawal. Aql-aɣ la d-nettheggi yiwen n usenfar-nniḍen iwumi nefka azwel Tafzimt n massinissa». Deg taggara, testeqsa Mass Said Chemakh , D amyaru , d aselmad n tutlayt n tmaziɣt di tesdawit n Mulud Mɛemmri, imi ula d netta seg yimezwura i yewwin arraz n Maɛtub Lwennas mgal tatut deg useggas n 2010, yenna-d : « Assa-a, nessaweḍ nesɛa tajerrumt n tmaziɣt, asegzawal s tmaziɣt, tura ilaq ad nessiweḍ ad nekcem di tiknulujiyin timaynutin ama d Internet, neɣ tilizri s ttawil n Internet , asiẓreg n tesɣunin d yidlisen , wigi i d annar i d aɣ-yeggunin .

  Souhila Yamani 

  
 Ass n ssebt 29 yulyu, yella-d wass n twizi, timlilit n tdukli, tuffɣa n yiseɣ i usizdeg n Ugelmim Aberkan i d-yezgan deg tlemmast n teẓgi n Ukeffadu. D leqdic i d-tessuddes terbaɛt « Arraw n Tlelli ». Qrib aggur-aya deg mi i d-berḥen ɣef temlilit-a deg uzeṭṭa inmetti.

 Rzan-d seg rebɛa n tɣemmar n tmurt n Leqbayel, ugar n 500 n n yimdanen i d-yusan, ilmeẓyen, tilmeẓyin, wid meqqren, wid meẓẓiyen maḍi deg leɛmer, tiwaculin, akken ad kkin, ad d-sbeggnen aneḥḍur-nsen deg tuffɣa yelhan yecban tagi. D ass igerrzen i sɛeddan merra wid i d-yusan, temlal tasa d way turew. Dɣa seg wass-nni n lǧemɛa, llan wid yezwaren ɣer din, sɛeddan iḍ-nsen dinna, gan iqiḍunen i yiḍes ddaw ubeḥri ḥlawen n yisekla d waman n Ugelmim yesfan. Ass n ssebt, deg sswayeɛ timezwura, bdan ttawḍen-d wiyaḍ, mi akken i neffeɣ seg temdint n Udekkar, neṭṭef abrid yettawin ɣer din, nettmagar deg ubrid wid ileḥḥun d tirebbaɛ ɣef uḍar, wid i d-yusan s tkeryas, s yifurguten, s yikamyunen, s yimuṭuyen. Llan ula d wid i d-yusan s yiɛudiwen. Tidet i nwala ass-a, adrar yuɣal-it-id sser, yettwakkes-as lweḥc. Aya akk yella-d s tegmat d umbaddal n teḍsa d wazul gar yimdanen merra, s tumert meqqren. Mi newweḍ ɣer din, kullec yettwahegga. Amkan yeččur d imdanen, kullec yella. Di tazwara, yella-d wawal sɣur imsuddsen n temlilit. Syin bḍan lɣaci ɣef kraḍ n yigrawen i ujmaɛ n yiḍuman d wayen yettwaḍeggren acḥal-aya. Yal yiwen, acekkar aberkan deg ufus, syin msefraqen. Agraw yuli metwal tiẓgi gar yisekla ɛlayen i d-yezgan nnig n Ugelmim. Agraw wis sin, iruḥ metwal abrid i seg d-ttɛeddayent tkeryas. Ma d tarbaɛt tis kraḍ, jemɛen-d dinna yakan ɣef tamiwin n Ugelmim Aberkan. Llan wid iɛellqen kra n tɛellaqin (plaques) ɣef yisekla, ttwarunt s tutlayt n Mɛemri, ttwessint ɣef leḥmala n ugama d useḥbiber fell-as. Syin, aṭas n leqdic-nniḍen i d-yellan. Llan wid yecnan s tgambarin-nsen, wid iceḍḥen s lferḥ. Akken kra n wakud, bdan ttawḍen-d yinebgawen n yiseɣ, d inaẓuren, d imyura, d inaddalen i ileḥḥun ɣef uḍar,…atg. Gar-asen tella uletma-s n Lwennas Meɛtub, Malika d mmi-s d kra seg yiɛeggalen n twacult-is; kra n yimyura d yimedyazen; udmawen ixeddmen ssinima; amezgun am Masi Lewhama; Amira Meqrani, tucbiḥt n tmurt n Leqbayel i useggas n 2017, d waṭas-nniḍen. Akken kan kra n wakud, terna-d terbaɛt n yiḍebbalen s lɣiḍa, ṭṭbel d ubendayer, rwin-tt, ceḍḥen yilmeẓyen, zhan wulawen, kksen lxiq yimdanen. “Ilaq ad nili di ttiɛad yecban wagi, d nekni ara d-yefken amedya i useḥbiber ɣef ugama. I tikkelt tamezwarur ara d-aseɣ ɣer dagi, tidet kan ttwaseḥreɣ s ccbaḥa yekseb, d yisekla ɛlayen. Wehmeɣ amek i t-yeǧǧa udabu ur d-yelhi ara deg-s, cukkeɣ amer yezga-d deg tmanaɣt ur t-ttaǧǧan ara akka” I aɣ-d-yenna Dda Ceɛban, i d-yewwin yid-s akamira (caméra), yexdem tugniwin d tbidyutin d yidiwenniyen seg mi yewweḍ ɣer din. Alami d tameddit n wass, yella-d wawal sɣur imsuddsen ɣef yisenfaren i sɛan sya ɣer sdat. Rran daɣ tajmilt i Dda Mesɛudan yemmuten deg useggas n 2016, ameddakkel n ugama, acḥal i iḥemmel adeg-nni, aṭas n yilmeẓyen i d-irebba yid-s ɣef leḥmala n ugama. D nnuba n seksu. Ččan wid i d-yerzan kra n tɣenǧawin i lbaraka, xedmen aṭas n tugniwin n usmekti. Jemɛen-d icekkaren-nni ɣer sin n yikamyunen, kkren ad ruḥen. Alami qrib i d-yeɣli yiḍ, mazal llan wid yeqqimen din, ur bɣin ara ad yekfu wass imgerrez am wa neɣ ad farqen agerruj yecban winna deg tlemmast n udrar. Sɛeddan ass yelhan, nnecraḥen, qessren, ḍsan, cnan, ceḍḥen. A wi yufan ad gtent temliliyin yecban tigi i usnerni n tdukli gar yimdanen, d useḥbiber ɣef ugama i icebḥen i tekseb tmurt n Leqbayel. 

  Khaled Achoui 

  
 Iberdan ččuren d tugdi, d tugdi i yettawin srid γer lfinga, lfinga tettawi s aẓekka. Iberdan di Tmurt uqlen am lmus di temgerḍt, win icḍen ad yeglu yis, dγa leqrar-is d atnezduγt n lebda. Dγa iseflawen i tefkka ddunit deg yiberdan-nneγ ur nezmir ad asen-neg leḥsab. Mačči d leḥrir i asen-d-ssan, mačči d lebsa n ubeṛnus i asen-rran γef uεrur-nsen, meεna s yisen i γummen tifekkiwin-nsen. Akka, yal aseggas, akken i t-id-nnan waddaden, 4 igiman ttmettaten yal aseggas deg yiberdan-nneγ. Deg waya ur nufi anwa ara nesseḍlem, d acu kan amḍan-a meqqer nezzeh. D ayen i d-yura Murad Mazri deg udlis-is “Abrid n Twaγit” i deg i d-iḥekku γef yiwet n terbeεt n yilmeẓyen i iran ad fγen akkin i temnaḍt n tmurt iqbayliyen γer utaram n Lezzayer Tamanaγt anida bγan ad sgunfun cwiṭ. Seld ad ssiwḍen γer Wehran, iqubel-iten-id yiwen n lḥid i yeskukuten takerrust deg ddan. Tlata deg-sen mmuten, ma d wis Rebεa wwint γer sbiṭar anida cwiṭ cwiṭ tettuγal-it-id tezmert. Tudert γlayet. Aεli, mi d-yeffeγ si sbiṭar, tqubel-it-id tilawt taqesḥant, dγa si terẓeg d lemrar yerra-tt kan i uqlaḥ. Asirem am ifeṭṭiwej, yal taṣebḥit ad ireqq, tameddit isensay-it s lkas n lemrar. Akken yal ass, isedhuy ul-is, meεna werğin iqḍeε layas, yerna yal ass mi ara d-icreq yiṭij, ifeṭṭiwej n usirem yettuγal d target, target ad d-tecεel times n tayri, n beqqu n tudert γas akken ineẓman d wid iqeddḥen di tasa-s. Murad iddem-d tadyant-a i yerra d ungal, d tadyant i d-yekkes si tilawt. Di Tazwara ur ibγi ara ad d-yesmekti ayen iεeddan, meεna ma yella nesgugem ul i d-ittmeslayen amek ara ferzen wid i d-yettankaren? Mačči d lḥeq fell-aγ ad nessusem, ur d-neqqar ara kra γef wayen irzan timetti. Γas lğerḥ ur yeḥli, γas tasiwin ttwaqdent s beṭṭu d lfiraq, γas akken arrac ruḥen d ilmeẓyen, di telqeq-nsen, iwulem ad d-nesmekti wid yeddren d akken abrid ur ireḥḥem ara, ilaq ad nissin amek ara neddu di laman, acku ma yella neffeγ seg yixammen-nne&amp;gamma,; ilaq ad neḥṣu d akken yemma-tne&amp;gamma,; tameṭṭut-nne&amp;gamma,; dderya-nneγ ttrağun deg-nneγ. Murad Mazri i aγ-d-ismektan tiyita n yiberdan, yewwi-aγ-d γer tilawt, yewwi-aγ-d γer wayen ttwalint wallen yal ass, d acu kan yewwit-id s teqbaylit i yettεuzzu aṭas, d acu kan iḥekku-d daγen γef wayen akk ttidiren imdanen di tallit-nni, d wayen akk i ten-iceγben. Murad Mazri ilul deg useggas n 1973, iḥemmel ayen akk icudden γer imesliẓri, ixdem yakan d awellaf, iḥemmel tugna, dγa s ttawil n yimeslayen isseknaγ-d tugna n tilawt taqesḥant i iqeden acḥal d tasa. Ungal-a, d ayen ara d-ifken i imeγriyen acḥal telha tlalit, meεna i rẓageḍ a lfiraq. Deg-s ad nwali d akken ddunit ur terḥim yiwen. Deg-s ad naf imektiyen d usirem n yal yiwen. Ad naf daγen timlilit n sin n yimdanen i yessawaḍen ad gen asaγ lqayen, s yis ad zdin di tdukli ara ten-yawin ad cerken lmeḥnat-nsen d wayen akk i ttεuzzun.

<p style="text-align: right;"> YAHIA YANES 

  
 Ma nerra awellih, ad d-naf dakken yella kra n umgerrad gar yiḍelli d wass-a seg tama n tmuɣli i tlufa. Kullec yelḥa ɣer sdat, ur yeqqim waddad amek akken i t-id-ǧǧan yimezwura, acu kan s lexsas.

 Tidukkliwin d tid ifettin taggara-ya deg temnaḍin, s lesnaf-nsent merra, ama d tidak n yidles, addal ed tiyaḍ nniḍen merra, lameɛna s lexsas. Ur ilaq ara tidukkliwin-a ad cuddent kan i yimeqqranen, neɣ ilemẓiyen, acku mačči anagar nutni i ttalasen attekki deg tfaskiwin ed temzizzilin n wayen ssnen, bac ad t-id-ssuffɣen, meḥsub ad d-sbeyynen yes-s iman-nsen, ad d-inin belli aql-iten llan. Imeqqraren-agi akked yilemẓiyen, ɣas kra seg-sen ayen ssnen ur t-id-lemden ara seg tdukkliwin, ulama asmi llan d imecṭaḥ ahat ur nuḥent akk trebbuyyaɛ i yettakken afus n tallelt i tmernit n tmussni, wanag ufan-d tifrat i taluft-a s lebɣi i sɛan i tmazzagin (spécialités) i ten-yeɛnan, simmal ttgeɛmiren gezzun azal n tikci akked ussenfel n tiktiwin yelhan. Wamma aqcic ameẓyan i ur newwiḍ leɛmer n tnubi, ur yeḥsa ara s ubrid i yessefk ad yettbaɛ nnig tɣuri, meḥsub deg wakud n yiɣimi-s ur yufa kra iselḥen ad t-yexdem yezmer ad as-d-yernu abaɣur. Ihi wagi d anza i d-yesbeyyinen lexsas n tdukkliwin i warrac n wass-a, irgazen n yimal, tettuqqet lqella n uqeddic fell-asen. Tidukkla yessefk fell-as ad tesɛu ahil i walmend n yigerdan yal aseggas. S umedya, ulac aseḥfeḍ n wuraren iwakken ad d-ffɣen ssnen i nutni akked tmurt-nsen sey-a ɣer yimal, acimi ur d-snulfayen ara tidukkliwin n wurar n txessarin (échecs) i yimecṭaḥ-nneɣ? Acku akken iban, urar-nni d yiwen seg wuraren i d-ixellqen tigzi i umdan s umata, am umeqqran am yilemẓi, ladɣa amecṭuḥ imi akken yebɣu yili lḥal, d netta i as-yessran s waṭas, a win yufan ad d-kkren wiyaḍ ad xemmemen fell-asen.

<p style="text-align: right;"> Mhenni Xalifi 

<div style="text-align: right;"> 
  
 Neḥsa tuḍen taggara-a tcennayt Louiza armi d-tger tiɣri i wat d wid-is deg yiwet n tvidyut ad tt-ɛiwnen i udawi. Dɣa, ddurt-a iɛeddan mi d-tuɣal si Fransa, yella-aɣ-d wawal d afessas yid-s.

  Aɣmis n Yimaziɣen: amek tettiliḍ akka tura a Nna Lwiza?  

  Nna Lwiza:  Tura usiɣ-d kan, kra n wussan ad uɣaleɣ ɣer Fransa. Idaq lxaṭer-iw. D ṭṭbib i yi-d-iserrḥen. Nniɣ-as ma yehda-k Rebbi, serreḥ-iyi ad qqimeɣ kra n wussan deg uxxam-iw. Ma yella kra i yi-yuɣen, a-t-an ẓriɣ-d tamurt.

  Nwala-kem tettwaḥuzaḍ, yehwa-am lḥal mi d-ddan yid-m Yiqbayliyen?  

 Ih! Amek ihi! Yis-sen i ttqabaleɣ aṭṭan-a. Ɣilleɣ ur i yi-ḥemmlen ara annect-a Yiqbayliyen, nniɣ-as ur swiɣ annect-a ɣur-sen, a ziɣ ḥemmlen-iyi s tidet.

  Yella win i d-yesteqsan fell-am seg yimḍebbren n ddula neɣ ulac?  

 Ala, yesteqsa-d uneɣlaf n tezmert. Yenna-d kcem-d ɣer Tizi Uzzu ad kem-ndawi. Nniɣ-as mi lliɣ dinna ur yelli win i d-yessawlen, tura mi aql-i di Fransa tebdam… Tanemmirt tameqqrant i Yiqbayliyen! Asmi i yi-d-usan kra n yilemẓiyen s tkamiratin nnan-iyi-d ur kem-nettaǧǧa a Nna Lwiza, ilaq ad tegreḍ tiɣri i temɛiwna. Dɣa teẓram yakk amek i d-ssawleɣ. Mačči d ayen isehlen ad tgeḍ askanir s 5000 neɣ 6000 n yiyuruten.

  Ula d ccna terriḍ-t ɣer tesga, ad d-telhuḍ d tezmert-inem…  

 Ih. Yella umaynut i bdiɣ send ad d-ɣliɣ deg waṭṭan, a-t-an tura deg ustudyu. Ur zmireɣ ara ad as-kemmleɣ lawan-a. Ula d taɣect-iw tuḍen.

  Yesteqsa-tt: Mhenni Khalifi 

  
 Deg tmurt i irebḥen, xemmen u xedmen amezgar i lmal i wakken ad yezger seg tama ɣer tayeḍ mebla teḍra-d twaɣit : ad zeggren yiɣersiwen-a seg talwit. Sɛan azref deg tudert am nutni am wiyaḍ. Awi-d kan ad neqqsent twaɣiyin u ad sseshilen tikli i lmal akked yimdanen deg yiberdan, ladɣa, wid-nni ileḥḥun s tkeryas. Ma deg tmurt-nneɣ, mačči ur ssishilen ara kra n yimdanen tikli i lmal, meɛna ttɛewwiqen ula d imdanen deg ubrid-nsen. Ladɣa, mi ara tili temsalt terza ṣsenf-agi n yimeɛḍar. Ayen yellan, yakan, d ttawil i izemren ad yessnefsusi tudert-nsen, ixus aṭas, meɛna ula d winna ttgen-as aɛewwiq. Acḥal n tikkal i nwala abrid-agi n yimeɛḍar ɣelqen-t medden s ṭunubil neɣ s wayen-nniḍen. Wagi mebla ma nemmeslay-d ɣef wameg gezzmen medden iberdan xas ulamma yella umezgar neɣ tiqenṭert. Acḥal n twaɣiyin i yeḍran ɣef ustehzi-a. Ar melmi ? Neɣ i wacuɣer akka ? Yelha limmer ad d-lhun yimussnawen deg unadi n uḥric-a. Ahat, deg usegzi n temsalt i tella tifrat ? 

<p style="text-align: right;"> Hocine.M 

  
 Yennayer d azamul n yimaziγen, d yiwen n wansay i d-yelḥan d leqrun, d ass amezwaru n useggas imaziγen, yebdan lewhi n 950 uqbel talalit n sidna Σisa, aseggas-nni i yerbeḥ ugellid Cacnaq ṭrad i d-yellan gar-as d ifarεunen di Maṣer, mbaεd tagelda tis 22. Yennayer d agur yesfilliten i lxir, rrbeḥ, lerẓaq, talwit, imi t-sfuggulen yimaziγen.

<p style="text-align: center;"> Amek i d-yettili usfuggel n yennayer?  

 Aṭas n wansayen i d-icudden γer yennayer. Xeddemen imensi n yennayer neγ llan wid yeqqaren imensi bu sebεa yisufar. Zellun iyuzaḍ, dγa zik yal aεeggal s uyaziḍ-is, yernu yal yiwen deg-sen ma yewweḍ 17 neγ 18n yiseggasen, ad yezlu i yiman-is. Xeddmen lwaεda swayen zemren. Mačči d aya kan, llan wansayen-nniḍen am ttesḍila tamezwarut i uqcic amectuḥ akken ad yeğhed ucebbub-is. Xeddmen tasewwiqt anda aqcic, ad d-yawi aqerru n uzger akken, ad yuγal d aqerru n uxxam. Deqs n tmeγriwin i d-ittewheggan aseggas-a sγur tiddukkliwin yemgaraden, ama di tmurt-nneγ ama di tmura n lbarani d tmura n tmazγa s umata, ilmend n useggas amaynut n yimaziγen 2967, imi d ass i yesddukulen imaziɣen meṛṛa anda ma llan. D ass n tegmat i aɣ-d-yesmektayen amezruy d wakud i deg d-telḥa tmazɣa. D ass i yessemlalayen tassa d way turew, d ass n usirem d lferḥ ara yeẓẓun talwit deg ulawen. D ass, anda i nessikid ɣer umezruy lqayen, d anagi ger tɣermiwin d leǧnas meṛṛa i aɣ-d-yezzin. Yennayer d ansay εziz fell-aɣ meṛṛa, acku d amezruy-nneɣ d tinettit-nneɣ. Nessaram Yal aseggas d anerni deg iseɣ d tlelli, d usebγes n tutlayt n teqbaylit.

<p style="text-align: right;"> Islam Bessaci 

 
  
 Timlilit Tis 8 N Tmedyazt tamaziɣt N Sumam ara ad yilin gar 25 ɣar 28 decmbre 2014.  Ikra n tin neɣ win yebɣan ad yettikii deg temlilit n tmedyazt tis 08 tamaziɣt n summam i d tesuddus yall aseggas Tiddukla Itri Adelsan N Weqbu ad d yazen qrad (03) n yisefra ara d yettwarun s tlatinit s ttawil n uselkim send 15 decembre 2014, akken ad ara d aɣ tessifsem fell-aɣ yewwi-d ɣef kra n win ara d yaznen ur d isedday ara isemi-s ɣef iseffra, ad yernu ad aɣ-d imud (fiche technique) tikkist n tlalit-is anida ara d yini isem-is, tansa ines, utun n telefu, ma yella yettiki ya deg tfaskiwin n tmedyazt, ma yella yewwi arrazen neɣ ala, ma yessufeɣ-d imuden n yisefra, ad irnu d izwal n yeḍrisen ara d yazen. yettili wefran amezwaru send timlilt taseqqamut n wefran d nettat ara aɣ d imudden ismawen n wid imi ara nazen akken ad d tikkin.

 Azen-t-d ɣar tansa a <a class="__cf_email__" data-cfemail="0357626e66677a62797731333237437a626b6c6c2d6571" href="/cdn-cgi/l/email-protection">[email protected]</a>

  
 « Tafrara, tikwal tcellex–iyi, tessergagay ul-iw am yife . Am umemmay n wassif iɣef i d-yemmeɣ waḍu. D acu i yi-yettaɣen akka ? D iɣilifen i igan tadrest neɣ d lferḥ n udriz ? Wi iẓran, acku ttinigeɣ alamma d tilisa n kra yellan, ama d ayen yettemḥebbin neɣ d ayen yettemxezzaqen. Aql-i, ttakeɣ anzi ɣer uɣersiw. Winna akken ttagaden neɣ winna akken ibran i yimeẓẓuɣen-is, aql-i uɣaleɣ d ifer azegzaw, tikwal d burekku i yettalin fell-i. Ttuɣaleɣ d leɣbar deg wakal. win akken ara yessegmun imɣan . Uɣaleɣ deg yigenni d ajerriḍ yettcalin , mi t-id-yettaǧǧa lebraq gar tafrara am waggas n tleḥmuṛegga n tsebḥit akk d yiḍ i d-yedlan . D afrux i d-yukin tafejrit i wakken ad ḥedreɣ i tlalit n ddunit i d-tettarew tafrara. D Afrux i d-tessaki rriḥa n lqahwa akked lhul yesskaray lmal deg udaynin. Aql-i am uɣersiw yeffren di tillas ,win yettagaden lexyal .Kra n yimasanen mazal ariḍa ttarguɣ-ten, ṭṭafaren-iyi ar ass-a « . Tahar Djaout. in l’invention du désert, le seuil, Paris . « Iganyen n yigenni, gren-d ifassen qubleɣ iḍ s meyya ifassen iḍ yeddel wadal i d –yekkan si lqifar n ddunit Daɣen, ad d-ssiwleɣ S taɣect tabeḥbaht n tillas alamma snezfeɣ Isireg n yiḍ Ad cnuɣ alamma seḥḥreɣ Yakk ayen yessewhamen alamma teɣli-d tsusmi Ɣef wahiten iderɣalen Ad cnuɣ alamma tejba-d tafrara ad teẓẓaɛ itri aneggaru Wissen ma ad izmireɣ ad rnuɣ ad idireɣ s wudem –agi ureṭṭal neɣ ad i yi-d-iṣaḥ umur gar yitran Tura akka , yeggugem yimi qqujṛen yinzizen gar yitran yulwan » Tahar Djaout in Les rets de l’oiseleur.

  Makhlouf Boughareb 

  
 Deg wass n 11 deg unbir 1956, deg taddart n Ighil n Boukiassa i d-yezgan di tγiwant n At Yeğer, i tessenger Fransa tinezduγin-is.Ala yiwet n temγart i yeqqimen dinna, imezdaγ akken ma llan rewlen γer tuddar i asen-d-yezzin imi Fransa tessegrareb-asen akk ixxamen-nsen. Γef sebba n  wanect-a, nesteqsa yiwen inigi n tedyant. Wagi d Mass Remidi Nacer, i nemlal dinna u netta d aselmad deg tesdawit n Mulud Mεemmri n Tizi Uzzu, yenna-d :’’ imdanen n taddart-a, kkren-d mgal Fransa. Nnan-as d lmuḥal ad neqbel ad tili lkazirna n Fransa di taddart-nneγ. U gan yiwet n l’embuscade dagi, daγen, i lεesker n Fransa anda i asen-nγan aṭas deg-sen. Ihi, syin i teggul ad d-terr ttar deg-neγ. Imir i teggul ad temḥu zarriεa n les fellagas n taddart-a, akken i aγ-qqaren. Fkan-aγ snat n swayeε i wakken ad neffeγ si taddart. Syin bdan-d tiyita s ruplanat akked les obus armi i tt-sseγlin. Seg yimir i texla taddart armi tewwi Lezzayer timunent ay bdan ttuγalen-d yimezdaγ yiwen, yiwen.’’ I wakken ad asen-rren tajmilt i yimeγras n tama-agi d wid-nniḍen, thegga-d tiddukla n taddart n Ighil n Boukiassa yiwen wass n usmekti n tedyant n 11 deg unbir 1956. Ayagi, yella-d ass-nni n 14 deg unbir 2014 anda i d-tella yiwet n temlilit  tameqqrant gar yimjuhad i d-yeqqimen akked yimezdaγ n taddart d yinebgawen-nsen. Di temlilit-a, tettunefk teswiεt i kra n yimjuhad i wakken ad d-smektin tidyanin yeḍran yid-sen, ladγa, di tama-agi n Yeğer. Gar-asen ad naf Mass Si Ouali, imḍebber n tuddsa n yimjuhad n lwilaya i yessutren seg yimezdaγ n taddart-a i wakken ad semmin i yiberdan d yimekwan s yismawen n yimjuhad. Aya, yeḍra-d mebεed mi sersen tameqqunt n yiseğğigen γef yiẓekwan n wid yemmuten. Syin, ggran-d di tsebdadt i tga taddart i yimeγras. Ma γef leqdic-a, yenna-d uselway n tiddukla Mass Hadjal Ahcène :’’ tajmilt-nsen d tameqqrant, amek ur ten-id-nettmektay ara !? D nutni i aγ-yeğğan ad nettidir di tlelli. Ihi, ayen i asen-nexdem drus.’’ Tajmilt tameqqrant, di&amp;gamma,;  i yilmeẓyen n taddart-a imi qublen akken iwata timlilit akked yinebgawen. Nessaram ad yili d amedya i tudrin-nniḍen. Afud igerrzen.

<p style="text-align: right;"> Hocine.M  

  
 Am wakken i t-id-nɛeyyen yakan deg yisebtar-a imalasen iɛeddan, tella tettheggi Tdukkla Tadelsant Adrar n Fad i useqleɛ n umsizwer n tullisin ara yilin d tajmilt i umussnaw Lmulud At Mɛemmer. D ayen ara d-yernun i umsizwer n tmedyazt i yebdan deg useggas n 2003. Dɣa, taggara-a n wayyur-a n cutember i d-tberreḥ s tiɣri s wudem unsib i walmend n yakk imura imaziɣen i iran ad kkin s wayen i d-snulfuyen. D asurif-nniḍen deg umennuɣ imegzi d useḥbiber ɣef tutlayt-a iɣef ɣlin acḥal d irgazen. I waya, yessefk kan ɣef yal yiwen ad d-yazen tullist-ines i yuran s walbaɛḍ n tutlayin timaziɣin ɣer tansa-a n tdukkla: Tidukkla Tadelsant Adrar n Fad Cidex N° 03 BP 105 Ayt Smaɛel 06044 Bgayet. Neɣ s ubrid n Internet, ɣer tansa-a taliktrunant: <a class="__cf_email__" data-cfemail="8feeeceee9ebf5cff6eee7e0e0a1e9fd" href="/cdn-cgi/l/email-protection">[email protected]</a>, send 15 deg wayyur n duǧember i d-iteddun. Ilaq ad d-nesmekti d akken tiddi n tullist, yewwi-d ad tili deg wammas n 10 n yisebtar, s talɣa A4, tasefsit Times New Roman, temɣer n yisekkilen 12. Wammag asentel, ad yeqqim d ilelli akken ad izmiren yilemẓiyen ad farsen akk tizemmar-nsen n usnulfu, imi d wa i d iswi n tdukkla. Dɣa, i yiɛeggalen n Tdukkla Tadelsant Adrar n Fad, ilul-d warraz-a ad yessebɣes ilemẓiyen ɣer tira iwennɛen, d usider n usekkil amaziɣ ugar deg tsekla. Gar tewtilin n utekki, ad naf ladɣa amagrad i d-yeqqaren d akken amsizwer yeldi kan i wid yessemden 18 n yiseggasen akken yal yiwen ad yili d amasay ɣef yiḍrisen-is. Am wakken, ilaq ad tettwaru tullist s tira tumrist tamirant. Ma yella d aberreḥ s yigemmaḍ, ad d-yeddakkel akked win n umsizwer n yisefra i lmend n tfaska n meɣres 2018 i d-yettaẓen. I wugar n yisallen,

  siwlet ɣer wuṭṭunen-a n tilifun: 05 41 29 41 52 neɣ 07 71 72 16 43. 

  M. K. 

  
 Lehyuf d ugur n yal timetti deg umaḍal ass-a, ulac tamurt yezgel, u tamurt-nneɣ d yiwet seg-sent. Imi Taxxamt Taɣelnawt n Usnerni n Tedwest d Tezrawin «Furm», tefka-d leḥsab n 30% n yinelmaden n uɣerbaz alemmas (C.E.M), d wid n tesnawit iḍefren abrid-a n lehyuf. Ugur-agi iḥuza s waṭas ilmeẓyen, ama d arrac ama d tullas. Ihi acuɣer d iεrimen i yettḥaza ugar n wiyaḍ? Ayɣer ur yelhi ara i sseḥa n umdan d tmetti-ines? D acu n yifukal i yezmer ad yefk I umdan? Timental i yettağğan aṭas n yilmeẓyen, ad aɣen abrid-agi n dir mačči d yiwet, gar-asent:Tamezwarut: imi llan kra n yiεrimen i d-ittmagaren uguren di tmetti, yerna ur d-asen-nezmiren ara. Md: berru n yimawlan, iɣeblan n tudert, tayri (…),dɣa ṭṭafaren-t. Γef leḥsab-nsen ttkkeyyifen-t, iwakken ad ttun iɣeblan-nsen. Tis snat: llan wid iwumi ttenṭṭaḍen sɣur imeddukkal-nsen, neɣ s nnefḥa, akken ad ten-εerḍen, dɣa alamma neṭṭḍen-ten. Ma d ayen yeεnan lemḍerra swayes id-gellun, ad naf: Deg tazwara: tissit n lehyuf s yal lesnaf-is: (ccrab, lkif, ccira, kukayin, ẓẓeṭla, tisegnatin, tikaciyin, dexxan…), tgellu-d s txessart d tameqqrant ɣef sseḥa n umdan. Imi swaɣayen neɣ sdubuyen ixef n umdan i ten-itessen, imi daɣen ssenqasen ccfawat deg wallaɣ n bunadem, yerna ssefqqaεen-t bihbih. Win urzen lehyuf, ttaran-t am umeslub neɣ am uderwic, ur yeẓri ara d acu i ixeddem di tallit-nni. Tis snat: gellun-d s twaɣit ɣef tezmert n win iten-iḍefren, imi win iten-issexdamen ineqqiman-is s yiman-is. Acku gellun-d s waṭas n waṭṭanen yecban; Sidda, lkunsir, xelḍen d yidammen n umdan, aṭṭan n turim… Tis kraḍet: amdan iεebden lehyuf, neɣ win iwumi yekcem deg yidammen-is, ala fell-as ara ixeddem, ur yettwali la tarwiḥt-is, la tawacult-is, wala timetti-ines. Ad d-yaf iman-is ur iḥriz ara la lğib-is, la tadwest-is. Tis ukuẓet: yezmer ma yeṭṭef-it lḥal, ur yesεi swacu ara d-yaɣ asafar-a, yezmer ad d-yaker, neɣ ad ineɣ medden ɣef liğal-is. Imedyaten ggten deg wayen yeεnan anect-a, imi yal ass nsel neɣ neqqar deg yiɣmisen, tidyanin yecban tigi. Aṭas i yenɣan imawlen-nsen ɣef yiεeqqaren-a, uɣalen ggran-asen-d wussan deg leḥbus. Tis semmuset: wid I ten-itessen, gellun-d ula s txessart ɣef tezmert n tmetti, imi ur ṭṭurun ara kan iman-nsen, maca ṭṭurun ula d imdanen yellan ɣer tama-nsen. Ladɣa de gyimukan iɣelqen, ur ten-ikccem ara wuzwu. Tis sat: ula d timetti ur d-as-tetteg ara azal wala ccan, I win i tebεen abrid-a. Imi ad d-yaf iman-is weḥd-s kan, yerna ad t-id-tettwali tmetti-ines s yir tamuɣli. Tis ṭamet: imdanen-a gellun-d s twaɣiyin ula ɣef ugama d twennaḍt, acku mi ara iḍeqqer yiwen lbunt n yiggirru neɣ tisegnit ɣer wakal, ad t-tḍur. Ma yella daɣen iḍeqqer-iten ɣer waman, ad ten-issimes ula d nutni.Ihi taggrayt n wawal d ta: yuwi-d ɣef yilmeẓyen-a yesnuffuren isafaren-a, ad ten-ğğen, ma bɣan ad sseḥbibren ɣef tdawesa-nsen, ɣef texriḍt-nsen, ɣef twenaḍt-nsen (…). Γurwat a medden lehyuf d acengu i ineqqen neɣ d lmut iḍulen.«Asseḥbiber xir n udawi»

<p style="text-align: right;">  <span style="white-space: pre;"> </span>ADAOU Abdelghani 

  
 Ayen yerzan tifranin n Ugraw aɣerfan n twilayt n Bgayet, ideg i d-rsen merra yikaramen (dossiers) n 14 n yikabaren, d akabar n Tirni n yiɣallen inemlayen i yeglan s tuget n yikersiyen i tikkelt-nniḍen, am deg 2012, imi yewwi 21 seg-sen. Deffir-s, srid d RCD i d-iḥellan si tama-s 10 n yikersiyen. Ayen i d-yeqqimen yebḍa ɣef ukabar Ilelliyen (Lwaḥi ad nebnut imal) 5 n yikersiyen, d FLN 7 n yikersiyen.

  Yuɣal yebrez-d FFS deg Ayt Smaɛel 

 Ass n amhad iɛeddan, 23 deg unbir, aṭas i yekkren d lḥers seg 19:00 d asawen mi yebda ufran n tsendyaq n lvuṭ, bdan ttbinen-d yigemmaḍ n tefranin tidiganin. Deg tɣiwant n Ayt Smaɛel, i tikkelt tis ukuẓ i d-yufrar s umur ageɛmir ukabar n Tirni n Yiɣallen Inemlayen deg uqerruy-is Sadeq n Ayt Urbaɛ, s 7 n yikersiyen yessaweḍ iḥella-d tuget, sdat RND 4 n yikersiyen, RCD 2 yikersiyen, FLN 2 nniḍen. Ulamma ur llint tsewham ɣef FFS ɣef tmuɣli n yimezdaɣ n Ayt Smaɛel, meskud yennum yettawi-d tuget, ma d akabar n Hmed Uyeḥya, aṭas-aya ur as-d-isaḥ deg Ayt Smaɛel umḍiq i as-d-isaḥen lexmis-a. Ula deg tɣiwant n Tsexriwt d akemmel i d-yellan. Yewwi-tt i tikkelt-nniḍen s tuget ukabar n Ugraw i Yidles d Tugdut s 5 n yikersiyen. Ḍefren-t-id Yilelliyen n Sidani s 4 n yikersiyen, 2 i FFS, 2 i FLN, 2 nniḍen i ukabar n TAJ. D akemmel dɣa i d-yellan ula deg tɣiwant n Yiderginen imi yuɣal yebrez-d din ukabar n FFS.

  M. K. 

  
 Aɛmer yunag meẓẓi ɣer lɣerba. Yewwi-t umɣar n baba-s Meẓyen, iserwel-it si tmurt di lgirra-nni yugad ad t-yawi uṛumi ɣer lɛesker neɣ ad iddu d yimjuhad. Ayen tekka lgirra ur d-yekcim tamurt. Iwwet sebɛa snin ɣef ubeṛdi.Yelmed lḥirfa n lebni, ibennu, ixeddem deg icenṭiyen. Tefra lgirra yezzi-d ɣer tmurt, izweǧ d yelli-s n ɛemmi-s Faḍma. Iqqim azal n tlata n wagguren dɣa yuɣal ɣer lɣerba. Iwweḍ kan ibda axeddim deg ucanṭi, ibennu. Seg wassen-nni ur d-yezzi ɣer tmurt, la tabrat, la lexbar-is. Nwan akk medden yemmut. Urɛad d-yezzi useggas segmi iṛuḥ Aɛmer yerna ɣer-s uqcic. Semman-as Meẓyen s yisem n jeddi-s iwwḍen laɛfu n Ṛebbi sin wussan kan uqbel ad d-ilal. Akka yiwen immut wayeḍ ilul-d, fkan-as isem n win yemmuten am wakken d aɣram ara t-id ɣermen. Qqaren mi ara d-asent, ttasent-d ɣef tikkelt, ula d Aɛmer deg wussan-nni deg yemmut baba-s i d-yeɣli deg ucenṭi, yerreẓ deg wammas iḥbess ur iteffeɣ ara, iqqim kan di sbitar. Meẓyen tesseker-it-id yemma-s Faḍma s lḥif. Akken ad iɣer ad icbu akk arrac, yemma-s teffeɣ d tamecṭajerṭ ɣer medden… A tta-n teffeɣ ɣer uzemmur, a tta-n ɣer usaɣur… D adfel neɣ d urɣu Faḍma ur tessin laɛfu. Akken iwweḍ d argaz, ifukk leqraya-s di tesdawit, iruḥ ɣer Fransa ad iẓer baba-s. Yiwen n yiminig n taddart-nsen yusa-d ɣur-s yiwen wass yenna-as ma tebɣiḍ ad truḥeḍ ad tezreḍ baba-k ad ak-mleɣ anda yezdeɣ nekk deg wussan-a ad uɣaleɣ ma tebɣiḍ ad tedduḍ yid-i. Idda Meẓyen d urgaz-nni ɣer Fransa, iwweḍ alammi d Paris, imla-as anda izdeɣ baba-s. Meẓyen ur issin, ur iwala baba-s ula di tugna. Ur iẓri amek yegga wala amek ara t-yaf. Iɛzem ad iruḥ ɣer-s imiren kan mi yerkeḍ taqaɛet n Paris. Iwweḍ zdat tewwurt, ibedd, irra-d nnehta, ul-is yekkat amzun d amutur. Iwwet ɣef tewwurt ulac wis-id-yerran awal, wala wis-id-illin tawwurt. Iɛawed tikkelt nniḍen, ifassen-is d yiḍaren-is ceṭḥen. Isla kan i ṣṣut inna-as-id kcem. Ildi tawwurt ikcem. Akken kan i t-id-iwala Aɛmer inna-as-id kečč iban d mmi Meẓyen ! Meẓyen ur as-yerri ara awal iɣewwes isellem ɣef baba-s. Ttemsalamen ttrun, temlal tasa d way turew. Tarumit tewhem deg wayen tettwali, teḥṣa Aɛmer belli izweǧ zik di tmurt u ɣur-s aqcic maca werǧin i t-yessen Aɛmer, teqqim kan tettweḥḥid amek iwala-t kan iɛqel-it d mmi-s ! Tenna-as …

 <em> yettkemmil </em>

  Ramdane Lasheb 

  
 Ussan εeddan urwen-d wiyaḍ, almi mden 05 iseggasen γef tmettant n yiwen wejjgu ger yejjga n ccna n teqbaylit, deg ass n Ssebt 13 furar 2010, texsi teftilt i d-yefkan tafat d cbaḥa i tayri, yemmut ujeğğig di tebḥirt n tẓuri taqbaylit swayes i zzuzunen wulawen n wid yuḍnen, wagi d-acennay-nneγ ṚaḤim. ṚaḤim yeḥbes wulis i tyita deg-wul n temurt n Leqbayel, i tlemast n temdint n Tizi-Wezzu, yesεa 47 issegasen di laεmer-is. Tamḍelt-is tella-d ass n 15 furar 2010 di taddert-is Imqecren, tamnaḍt n At Σissa Mimun (At-Wagnun, Tizi-Wezzu).

 Dγa ilmend n umuli wis 05 γef tmettant n ucennay Raḥim, tamahla n yedles n lwilaya n Tizi-Wezzu d wexxam n yedles n Lmulud n At-Mεemmar s lemεawna n twacult n Raḥim sudsen-d yiwet n tejmilt meqren ddurt-agi yezrin ussan n 12 d 13 furar deg wexxam n yedles n Lmulud n At-Mεemmar s yiwen n wahil d amesbaγur anda llant temzikniyin yemgaraden n ttsawar d yeγmisen id-imeslayen γef tudert d umecwar n unaẓur. Akken id tella tirza γer uẓekka n Raḥim di tmeqbert n tadert-is  Imkecherene, di tγiwant n Ait Aissa Mimoun (Ouagnoun).

 Syen tella-d yiwet n temlilit tinigit meqqren sγur tawacult n unaẓur akked yemddukal-is ass n 13 furar tamedit, syen tekfa s yiwet n tmeγra n ccna ideg ccnan deqs n yinaẓuren.

 Issem-is aḥeqqani Raḥim Mohammed, ilul ass n 07 dujember 1963 deg irebbi n tmurt n leqbayel, taddert n Imqecren, Raḥim mucaε yur yemdanen s tezlit-is mucaεen nezzah “Yya-d ad m-iniɣ, yecnatt ukud d Yasmina. Ass n tmettant n ucennay Raḥim, isalli yeγli-d am siεqa γef yedanen acku d axalaf meẓẓiyen i yemuten, maca ayen yexdem ad-yeqqim ilebda.

<p style="text-align: right;">Islam Bessaci

  
 Deg wayyuren-a imenzwura n useggas n 2015, ilemẓiyen n tɣiwant n Ayt Smaɛel (60 n yikilumiṭren ɣer usamar-anẓul n Bgayet) atenan kkren ɣer tigawin n yimussuyen isdukklanen, mi d-snulfan snat n tdukkliwin ta deffir ta i ara iqedcen i ubaɣur (lfayda) n wid yenḥafen, ixussen, neɣ yenṭerren deg tudert n yal ass. Tamezwarut isem-is « Tafat n Lɛali » i d-yennulfan deg taddart n Ayt Tɛisiwt, ttesriḥ-ines tewwi-t-id s wudem unsib ass n 29 seg wayyur-a n yebrir yezrin. Akken i d-yettban dɣa, ddeqs n yiswan i uɣur terra ddhen tessaram ad ten-tessemres deg wannar. Dɣa, gar waqqayen imenza n yiswan-nni, ad d-naf tallelt n yiẓawaliyen, n yimuḍan, axdam n ttawil s tedrimt ladɣa i kra win yuḍnen yewwi-d ad icerreg, akked uheggi n kra n ttiɛadat n lxir. Deg wawal n yiwen n yilemẓi seg yiɛeggalen-is mass Rafiq Sadu yenna-aɣ-d: « Ayen i aɣ-yesbeɣses akken ad d-nesnulfu tidukkla-ya d kra n tektiwin i nwala deg wannar. Ɣef waya, ad d-iniɣ i yilemẓiyen ad zdin iɣallen i tdukkli. Acku llan yiẓawaliyen, llan yimuḍan sran i kra seg tama-nneɣ ». Awal-a iban ad iruḥ srid ɣer yilemẓiyen i ilaq ad ilin d imeltaɣen deg tidukkla-ya tameẓyant imi ar tura ala 13 n yiɛeggalen i tesɛa, gar-asen 7 deg ubiru n tigawt yakan. Tin nniḍen d Tidukkla n Yimeɛḍar ed Yimuḍan Idumen mu yettunefk isem « Tiɣri ». Ar tura werɛad i as-d-yettunefk s wudem unsib ttesriḥ . Ɣef uqerruy-is mass Ɛebdun Smaɛil. Yessaram netta ed terbeɛt-is i iɛeddan 30 ad taweḍ tdukkla-nsen tamaynut ɣer yiswan-is s tigawin yemgerraden deg teɣzi n useggas, imi gar wayen tesres deg wahil icaḍ s ddeqs lemmer ad ilin warmuden seg tikkelt ɣer tayeḍ. Ma nebder-d iswan n tidukkla-ya Tiɣri : yella yibeddi ɣer tama n yimeɛḍar s wayen tla tdukkla d ttawil, asekcem-nsen deg tudert n yal ass, aseḥbiber ɣef yizerfan-nsen s uncad n tamiwin i terza taluft. Tikci n yisafaren i wid yeṭṭfen aṭṭanen idumen, akked waṭas n tigawin i tɛewwel ad teg tdukkla-ya. « Ssarameɣ ilemẓiyen-nneɣ ad d-asen ad d-kecmen deg tidukkla-ya imi tekkat ɣef wayen i d-tessutur telsawit (l’humanisme) ». Akka i aɣ-d-yenna uselway-is mass Ɛebdun Smaɛil.           

<p style="text-align: right;"> Mhenni Xalifi 

  
 Am yal tamnaḍt deg umaḍal, tqubel tmurt n leqbayel aseggas amaynut s lferḥ n uncreḥ, ama deg yixxamen gar iɛeggalen n twacult, ama deg berra gar yimeddukkal neɣ deg yimukan i yettwaggan ɣef ddema n wanect-a. Kra n wassan kan uqbel ad yekcem useggas ajdid, tebda temdint n Tizi Ouzou tcebbeḥ iman-is, ladɣa, deg urti 17 deg tuber neɣ deg umraḥ n usalay anda i rezzunt s ṭṭaqa twaculin s warranw-nsent, i wakken ad d-ṭṭfent kra n teṣwirat s ufella n tcariṭ n Papa Noël neɣ ɛad yid-s s timmad-is. Imi, llan kra n yilmeẓyen i yerran iman-nsen d Papa Noël s lebsa u yewwin-d yid-s tacariṭ yezzuɣur yiwen uɛidiw amecṭuḥ. Zyada ɣef wanect-a, ad naf amekkan, yeččur d tiẓdanin akked kra n yisafaren n tuččit ifessasen. Am cakula, leḥlawat n yal ssenf, lgaṭu. Tella ula d la barbe à papa. Lḥasun, ayen akk swayes ttqabalen aseggas ajdid. Xas ulamma ḥussent twaculin s leɣla n temɛict, meɛna awi-d kan ad sɛeddin kra n lweqt deg unecraḥ d lferḥ akked warraw-nsent. Xas ulamma yal wa s tezmert-is, iswi yiwen : d amagar n useggas amaynut s wudem amaynut, akken xeddmen akk yimdanen deg yal tama n umaḍal. Aṭas i iɛerḍen ad sfeclen imezdaɣ n tmurt n leqbayel, i wakken ad ǧǧen timeɣriwin-agi n taggara n useggas imi i as-neqqaren yimṭurfa-nni n ddin d akken timeɣriwin-agi d leḥram, ur ilaq ara ad tent-xedmen, acu kan imdanen ur fkin ara awal neɣ azal i tiktiwin yecban tigi. Yella ɛad anda sxedmen yimṭurfa-agi iɣil i wakken ad gedlen timiɣriwin-a u sugaden imdanen, meɛna ur ṣsawḍen ara. Ula d aselway n yiwet n tiddukkla taɣelnawt, yessawel-d i yizzayriyen i wakken ad ttgen ara timiɣriwin-agi n taggara n useggas imi, ɣef wakken iwala netta, ayagi akk d leḥram, ulac-it deg ddin. Aṭas, diɣ, i t-id-yufan d ssebba i wakken ad d-ssiwlen s ttawil n Internet ɣer unuḥbus n lxedma d uneɣluq n tḥuna ɣef teɣzi n smana. Acu kan imadanen-agi, neɣ amadan-agi, ur d-fkin ara ismawen-nsen i wakke,n ad ten-ḍefren yimdanen. Nnan-d kan ad yili unuḥbus imi ɣlayet temɛict. Ayagi ur iqenneɛ ara lɣaci xas ulamma ɣlayet tudert s tidet imi ur ẓran ara sani teddun, ma ur ẓrin ara ukked leḥḥun. Ɣef wanect-a, i tt-fran d rray yimawlan n tḥuna n lwilaya n Tizi Uzzu i yennejmaɛen ass-nni n lǧemɛa deg Uxxam n yidles, Mulud Mɛemmri, d akken ad fetḥen akk tiḥuna-nsen imi ayen ssuturen deg ussan-agi iɛeddan yettwaqbel-d sɣur wid teɛna temsalt. 

<p style="text-align: right;"> <span style="white-space: pre;"> </span>  Hocine Moula 

  
 Mi yekfa wawal ɣef tmaziɣt deg BEM 2016 s usekkud n usirem, s tmuɣli ɣer yiḍrisen ma ttarran-d azal i tmaziɣt, ma sedduyen-tt ɣer zdat, ad d-uɣaleɣ ɣer usatal n ukayad-a akken ad ttreɣ talɣa ines d telqey ines. Awal-iw ass-a ad-t-id-awiɣ ɣef usentel n ukayad akked tseqqamut i t-id-igan.

  1. Asentel n ukayad: 

 Yal tanga tesεa aɣawas ines unsib i d-isuffeɣ uɣlif n usedwel aɣelnaw; yettwellih-d amek ara d-yettunefk ukayad i unelmad. Win n tmaziɣt yebna-tt ɣef uḍris d yirmad n tutlayt d usenfali s tira. Aḍris isefk ad yili d ullis; tuttriwin d yiwellihen ad d-ttwikksen seg-s. Amek i d-usant tɣawsiwin-a deg usentel n tmaziɣt ?

  1.1. Aḍris:  

 Arra n MEN/ONECI yefka-d s ttfasil talɣa n uḍris : “Ad yers yirem ɣef yiwen n uḍris n kra n umaru yettwassnen. Aḍris-nni ad yili d ullis ideg zemrent ad d-ilint tewsatin n yinawen i yellan deg yihallen n ulmud alemmas; ad yesεu azal n 250 n wawalen.” Iselmaden yuɣen tannumi d ikayaden walan acḥal i yecceḍ usentel n ubrid-a : Aḍris meẓẓi, ur yuwiḍ ara ɣer 150 n wawalen; mačči d ullis; tuttriwin ur d-usint ara merra seg uḍris. Aḍris-nni yettwakkes-d seg wungal, d acu kan amur i d-yettunefken deg ukayad mačči d ullis; ha-t gar uglam d usegzi. Ticraḍ-is d tid n usegzi imi yeskan-d amek i ttbeddilen medden tidmi d tigawin nsen i lmend n wakud d usatal ideg ttidiren. Deg-s kraḍet n tseddarin d timecṭaḥ, ttwakkesent-d seg sin n yisebtar n wungal. Acimi d tidak-nni i d-yettwafernen ? Amek i d-ttwabnant akken i d-ttunefkent akken deg ukayad ? D ṭṭlam sari !

  1.2. Tuttriwin :  

 Ula deg umur n tuttriwin yella wucuḍ. Tuttra tis- II-3 tbedd ɣef yiwet n tefyirt ( “ Ḍefren-ten Leqbayel” ) ulac-itt deg uḍris; terna-d d abandu, tuɣal d tasalelt i ulaɣmu n tjerrumt. Tin n ufares s tira tbedd ɣef usegzi / usfukel, mačči ɣef wallus.

  2. Taseqqamut i d-igan asentel –a :  

 Aswir n ukayad, s umata, yezmer ad yili iwulem win n yinelmaden; yezmer ad yili yuli neɣ yuder cwiṭ. Awal wezzil, yefra. Ayen ara yesɣezfen awal, ma nebda-t, d aswir n tseqqamut i d-ifursen asentel n tikkelt-a. Amek armi teɣli deg udernu n yigulen yerna deg tmussniwin n uswir aɣurbiz ?

  2.1. Gar wallus d usegzi: 

 Deg useɣti, iban ad yili umčeqlel gar yiselmaden ɣef tuttra I-4 (anaw n uḍris). Ad ilin wid ara yeddun d ufakul n tseqqamut tunsibt n tmaziɣt i tt-yefran di rray belli aḍris-a d ullis mačči d asegzi; ad ilin diɣen wid ara d-yinin d aḍris imsegzi, mačči d ullis. Aniwa ara tt-yefrun ma yella d imezwura ara d-yemlen i yineggura ?

  2.2. Aktazal n umahil n unelmad : 

 Inelmaden ttuheggan akken ad d-inin d ullis acku, deg yiluɣma n wallasen send akayad, xedmen kan ɣef wullisen imi d ayen i yellan deg yiwellihen n uɣawas n BEM n tmaziɣt. Ma tettunefk-asen tezmilt d takemmalit, ha-t-an uwin ayen ur ttalasen ara (réussite abusive); ma tettwakkes-asen, d lbaṭel acku ttuwelhen ɣer wullis s tuttra tis I-5. Wamma ma yella ttuxeṭṭan wid i d-yefkan tiririt iseḥḥan, d ayen kan !

  2.3. Ticki tuttra tessanaf : 

 Tuttra tis I-5 (ɣef unallas: “Anallas deg uḍris-a, d agensay neɣ d azɣaray ?”) teṭṭef afus i yinelmaden ad ffɣen akkin i unnar. Amek ? Inelmaden ssnen tamacahut agi n unallas; anida yella, ha-t dinna wullis. Iban-asen ad d-inin d ullis wanaw n uḍris mi ara d-rren ɣef tuttra tis I-4 ( “D acu-t wanaw n uḍris-a ?”). Ugur ha-t deg tririt ɣef umur wis sin n tuttra tis- I-5 ( “Suffeɣ-d seg uḍris sin n yimedyaten i t-id-yemmalen.” Da, inelmaden ad nadin, ad refden, ad sersen, ur d-ttafen ara ayen ay ulac acku aḍris-a ur yebni ara ɣef uɣawas n wullis, akken i t-ɣran deg uɣerbaz. Ulac anallas deg tugzimin n uglam d usegzi. Tikkelt-a, imyura n ukayad iban ɣlin deg sshil. Ur stufan ara ad d-afen neɣ ad d-fernen ullis, ullis ideg llan iferdisen n tutlayt i iwulmen i yirmad n ukayad : aya yeskan-d nniya ideg yeḍra umahil. Walan anallas (i yerzan kan ullis / récit) deg yinaw (discours) : aya yexḍa i tussna n yiḍrisen. 

<p style="text-align: right;">  Yahia Bellil, amaswaḍ n tmaziɣt 

  
 Taḥanut d yiwet gar 23 n tuddar n tɣiwant n Ait Aissa Mimoun. Tezga-d ɣef ugafa n tɣiwant-agi, tebԑed ɣef temdint n Tizi Uzzu s wazal n 15 km.

 Taddart-agi, mazal-itt ar ass-a n wussan tettiddir deg waṭas n yiɣeblan d wuguren, imi tuget n yisenfaren n unegmu i tt-id-yeṣuḥḥen , mazal urεad bdin. Deg wayen yeεnan isenfaren i mazal ur ttwaxedmen ara deg taddart-agi, ad d-nebder di tazwara asenfer n Lgaz. Mazal ṣsawḍen deg-s 10%. D ayen yeğğan, dɣa, imezdaɣ n taddart -agi nḥafen aṭas, ladɣa deg wussan n cetwa , imi acḥal n tikkal i leḥun d likumiṭer i wakken ad d-awin taqqerԑat n lgaz. D ayen iten-yeğğan ad d-gren tiɣri, yerna ad ssutren deg wid teԑna temsalt, gar-asen imeḍberen n tɣiwant n Ait Aissa Mimoun d Tenmehla n Imuhal Izuyaz (Direction des Travaux publics), i wakken ad ɣiwlen ad frun tamsalt-a, acku temdel tewwurt n tḥanut yesnuzun Lgaz di taddart-a. Gar yisenfaren, daɣen, yellan deg wahil i mazal ur ttwabdan ara imuhal-nsen, ad naf aεiwed n kra n yiberdan yellan daxel n taddart s ssiman, i wakken ur yettilli ara uɣebbar deg unebdu wala axmir neɣ aluḍ di ccetwa. Mazal, diɣen, akemmel n tqentyar yesuffɣen aman ugeffur i yiberdan-agi imaynuten i wakken ur tesyixen ara deg tegrest. Wigi d wid yellan deg wahil, maca mazal kan ur ttwaxdamen ara. Mazal aṭas n yisenfaren i ilaqen ad ttwaxdamen, gar-asen: axxam n yilmeẓyen, ideg ara dhun yilmeẓyen n taddart-agi. Tiwin n ttawil n Lantirnat (L ‘Internet) s ixxamen, i wakken ad sifsusen taεkumt ɣef yimezdaɣ-is. D lbenni n lğameε n taddart, am tuddar akk-nniḍen. Aẓrab n tmeqbert n taddart s yiɣaladen neɣ s ugɣeryağ i wakken ur ikeccem ara lmal ɣer daxel. Rnu ɣer-s, asebdad n uḥeddad ara yettwabnun deg tlemmast n taddart.

<p style="text-align: right;">   ADAOUN Abdelghani 

  
 Ass n 20 yebrir 2015 a d-tili yiwet n temlilit di Tgemmunt ∑azzuz. 20 yebrir d amulli wiss 35 n Tefsut n 1980 –Tafsut imaziɣen. Timlilit agi heggan-tt-id yelmeẓyen n taddart akken ad yili degs umekti. D acu ara d-nemekti ? A d-nesmekti yiwen n wergaz yemmuten. Argaz agi isem-is Maεmeṛ At Buxtuc, umi qqaṛen di nekkwa “Berdous  Mamar”. Ass-agi n 20 Yebrir i nextaṛ i waken a d-nebder eṛṛuḥ n Maεmeṛ At Buxtuc d ass isεan azal d ameqqran deg umezruy-nneɣ. Ata-n ihi nerra ass-a d tagnitt i deg ara t id-nesmekti ad fellas yeεfu ṛebbi. Ama d arraw n taddart-is i d-ḥelsen i leqdic agi, ama d nekwni s imeddukal-is d-tnecdem; yal yiwen segneγ iḥus lḥaoa ar zdaxel-is. Lḥaoa yagi d llzem yers-ed fellaɣ akken a d-nebder  ṛṛuḥ n Maεmeṛ. Llzem-agi aɣ yessiweḍ ɣer Tgemmunt ∑azzuz a d-nemlil i wesmekti. S tefṛansist, llzem agi qqaren-as: le deḍoir de mẓmoire et d’ẓḍocation. Llzem n webdar yettili ɣer loiha n win iɣaben yellan aεziz neɣ isεan azal i as yefka-n ccan n temγer. Assa mi nerra Maεmeṛ di temkant agi, yuklal-itt. 

  ∑addan wussan, εaddan isseggasen ilmeẓyen ttimγuren ḥdaoen ad slen i cfawat akken ad issinen amezruy. Llzem n webdar am akken d talast a tt fken wid d-icfan i wid meẓẓiyen, neγ bitt akw ur d lulen ara, akken a sen  mlen tidyanin umezruy i wumi ur d-cfin. Ilmeẓyen n wass-a, ma walan ansi d-ekkan, ad ẓran sani teddun.  

 Di tefsut n 1980, nek lliγ d anelmad di tesdawit. Ma nebder-ed tafsut n 1980 ass-a, ur nezmir ara a nettu widen iqublen amennuγ nni d-yeḍran. Aṭas degsen γaben fellane&amp;gamma,; garasen  Maεmeṛ yellan di lweqt nni ixeddem di lluzin “SONELEC” di Wed Aysi, umi qqaren ass-a “l’ENIEM”. Illa ger imezwura deg ixeddamen d-yersen γer ṛṛeḥba n umennuγ. Ama d l’ENIEM, takwebbanit deg ixeddem Maεmeṛ, ama d « LA SONITEX » n Dra Ben Xedda akw d sbiṭaṛ n Tizi Wezzu fkan-d tayett i Tesdawit s amennuγ mi d-yerna weγref di loeṛṛa-nnsen; yedwi-d am yiwen n wemdan ad sγersen asalu n ubrid n tlelli. 

 Ass n 20 yebrir d amulli yuγen amkan d ameqqran deg umezruy n timuzγa (la berbẓritẓ), deg umezruy n umennuγ γef Tmaziγt, γef izerfan, γef yiseγ. Maεmeṛ ad fellas yaεfu ṛebbi seg widen yeṭfen amkan d ameqqran deg umennuγ agi; seg imezwura i t id-yebdan. Ihi ass-a, yuklal ma neẓẓa isem-is deg umulli n tefsut n tmanyin: 20 Yebrir 1980.  

 Leqdic n wigad agi i aγ d-inecden γer Tgemmunt ∑azzuz akken a d-nebder Maεmeṛ, d ttalast nni i aγ ttalasen akw imeγnasen iγaben fellaneγ ass-a. Garasen Maεmeṛ. Ad a s nessiweḍ ṛṛeḥma γer laxert-is, a d-neched fellas s lxiṛ di ddunit-is. D ṭṭlaba id aγ ttalasen imeγnasen yecban tamtilt n Maεmeṛ,  akken a-nerr azal i wmennuγ-nnsen n yiḍelli, akken ad yuɣal d amennuɣ n lebda n yelmeẓyen n wass-a.

 Maεmeṛ d mmis n Tgemmunt ∑azzuz, nekni d ameddakel-nneγ. D ameddakel-nneγ deg umennuγ n tsertit  (le combat politique).  D ameddakel yeswan. Yeswa s tirugza, d bab n tidett, ddunit-is tebna γef tidett. Widak akk i t yessnen, i t ixulḍen ufan γur-s ayagi d-qqareɣ-fellas. Ssnen-t s wa-ya. Yesbur leqder di ddunit, assa yerna ccan di laxeṛt-is.  Yuklal ayagi i s yuɣalen ass-a. 

 Deg wasmi i t ssne&amp;gamma,; ur as d-jebdeγ lekdeb, neγ ayen n diri. Ala ayen yesfan i yettawi di lǧeṛṛa-s. S waya, zemreɣ a d-iniɣ Maεmeṛ d sides n yergazen. Ama d isem-ines ama d tameddurt-is, tewwi-d ad ilin d amedya i yelmeẓyen n wass-a. S tefṛansist qqaren-as: une valeur d’exemple. 

 Maεmeṛ At Buxtuc ilul deg aseggass n 1945. Deg useggass n 1980 yella d argaz alemmas di laεmeṛ-is ala 35 iseggwasen kan, ixeddem di lluzin SONELEC di Wed Aysi. Ur ṭṭuqtent ara tezyiwin n Maεmeṛ di lweqt nni  i d-yersen γer ṛṛeḥba ad ennaγen. Maεmeṛ seg imexḍa i d-ikecmen di tfejrit γer tlemmast n umennuγ. Yella seg imezwura iggulen ur ḥniten, ur qebblen ad yaγ lεaṛ di tecḍaṭ n tmurt n Leqbayel. Di tefsut 1980, yezga-d seg imezwura id-yersen s amennuγ γef yiseγ (le combat pour la dignitẓ). S lmaεna n yiwet n tezlitt n teqbaylit n zik, nezmer a d-nini: Maεmeṛ seg widen yelsan abernus asmi yesbur yizem taḍuṭ. Maççi d leqdaε ma nenna-d fellas ayagi ass-a. 

 Di tefsut n 1980 i yesεadda Maεmeṛ lmerta tamezwarut n lḥebs. Yettwaḥbes di tsebḥit n 20 yebrir 1980. Seg wexxam-is i t iwin, zdat n tmeṭṭut-is d loiran-ines. Ddmen-t seg wussu ɣef lxemsa n tsebḥit. Syin akin yegra-d di lḥebs n Beṛwagiya netta d 23 imeddukal-is. Iṛuǧa dinna  akteṛ n sin wagguren akken ad icaṛaε di Mdiya. Di tagara, serḥen-as-ed, am netta am imeddukwal-is ass n 26 juin 1980; segmi yekker lehwel d ameqqwṛan di lweqt nni. 

 Xas ulama lhem yuγ akk medden, lmerta n lḥkem ucertuḥ tezga γef  Maεmeṛ. Aseggass kan akken d-yeffeɣ si lḥebs n Berwagiya, dlan-ed ɣer ɣures diɣen. Tikelt-a s nnefu i t ewwten. Ssufɣen-t si lxedma akken a d-sersen fellas laẓ, rnan-as nnefu ɣer Öṛwiba netta d kra n imeddukwal-s, garasen Said SADI si sbiṭaṛ, Rabah BENCHIKHOUN d BENTALEB Brahim si SONITEX n Dra Ben Khedda akk d MOUSSAOUI Khelaf  n l’ENIEM. Iqubel  diɣen  Maεmeṛ lmeḥna d-yeɣlin fellas alarmi tettwarfed neffyan nni i d-seɣlin fellas. Yenfa di tmurt-is ur yenɣi ur yukir akken is yenna Slimane AZEM.

 Maεmeṛ, ass-a atan di laxeṛt. Öebεa ger 23 imeddukwal nni yettwaḥebsen yides di tefsut n 1980 uɣen amkan ula d nnitni di laxert. Ma nebder-ed ass-a eṛṛuḥ n Maεmeṛ deg wass n umulli n 20 Yebrir, ur nezmir ara a-nettu wigad agi diɣen iɣaben fellaneɣ : Mhamed ROCHDI, BOUKRIF Salah, BACHA Mustapha, BENGHEZLI Mohend Achour, 

  Xas iεaddan fellas wanect-a n lehmum, Maεmeṛ iṭṭef di lḥeṛma-s. Ibedd am tgejdit yeṛsan, laεmeṛ imal neɣ yenquqel. Aṭas imedyaten ɣef tirugza n Maεmeṛ i zemreɣ a ten id-bedreɣ. Maççi d izli n cwiṭ. Maεmeṛ seg yergazen nni ur nesṭuqqut awal. D win yumnen s wayen ixeddem. Ixeddem lewqama s tmuγli n ubrid n sswab i deg iteddu di yal taswaεt. Nniɣ awen-d tirugza, yes-s i yebges tasebḥit m id-ikker. A d-bedreɣ yiwet si tegnatin umi ḥedreγ deg useggwass 1989, γef tiruggza n Maεmeṛ. Öamdane Achab yetthegi imir a d-yessufeγ adlis n tγuri n Tmaziγt umi isemma “Tira n Tmaziγt”. Maεmeṛ mazal-it imir ixeddem di lluzin “l’ENIEM” n Wed Aysi. D netta i ixedmen ttawil γer tkubanit n  “l’ENIEM” akken adlis nni a d-yettwaḍbaε dina di lluzin n “l’ENIEM”. Mi d-yeḥḍeṛ yestenya laεqed n wedlis nni, wulmen yedrimen a ten yezzwer Öamdane Achab i “l’ENIEM”. Maεmeṛ d amezwaru i yewwten γer loib-is ijbed-ed xemsa  imelyunen akken ad awḍen 22 imelyunen nni ilaqen i tkubbanit n “l’ENIEM”.

 Deg useggass nni 1989, mi d-serreḥ ddula i tlelli n ikabaren ntsertit, Maεmeṛ seg imezwura i d-yersen diγen γer ṛṛeḥba umennuγ akken ad nesben l’FFS. Netta d kra imeddukal-is a d-bedreγ garasen Nait Djoudi, Amar Zentar, Med Lahlou, Arezki Lakabi, …..yuzzel; ulac taxliot yeooa alarmi yuγal l’FFS d akabar unsib. Ulac tiγilt i d-iqublen Maεmeṛ, ur yuli yara fellas a d-yessisti lḥeqq-is. Yal cedda d-γeḍlen fellas iqubel-itt, yesseblε-tt. A wi t id-yerra-n d aεquq n zzariεa n yergazen ad frurxen am netta.

 Tameddurt n Maεmeṛ tεabba tidett  terna tissas, laxeṛt-is tecεel am lefnaṛ d-yiwwin tafat i webrid n yelmeẓyen n wass-a ad ddun di lewqama. 

 Tizi Wezzu, ass n  12 Yebrir2015

<p style="text-align: right;">Aṛab Aknine             

  
 Deg tdiwennit-a, newwi-d awal ɣef umecwar n umedyaz Tchamouh neɣ Zatri Mohammed s yisem-is aḥeqqani, akked wayen icuɣben amedyaz aqbayli s umata.

  Aɣmis n yimaziɣen: Deg tazwara, anwa i d Tchamouh, ciṭ seg umecwar-ik ? 

 Tchamouh Zatri: Bdiɣ seffruyeɣ deg temẓi-iw. Deg useggas n 1978 i bdiɣ ttcudduɣ imeslayen, imir-nni lliɣ qqareɣ deg uɣerbaz alemmas n Tegzirt. Syin ɣer-s deg useggas n 1983, i ttṣeggimeɣ isefra-w akken iwata lḥal. Syin akkin, ɣriɣ adlis-nni “Isefra n Si Muḥend u Mḥend”, i yura Mulud Mɛemmri. Deg-s i d-refdeɣ tamussni yeqqnen ɣer tmedyazt, dɣa xedmeɣ isefra s tmeɣrut, xedmeɣ isefra s tesɛa n yifyar…atg. Tin ɣur-s, rniɣ ɣriɣ isefra n Muḥya. Yerna imir-nni yewɛar lḥal, ula d adlis-agi s tufra i t-id-wwiɣ. Seg 1983 d asawen, bdiɣ xeddmeɣ tamekfaḍut (animation) n tmeɣriwin. Cfiɣ ɣef tmeɣra tamezwarut akk i xedmeɣ deg yiseggasen n 90, deg taddart-iw Tahanouts, d nettat i yi-fkan afud i wakken ad kemmleɣ. Deg useggas n 1987, nexdem-d yiwet n terbaɛt n ccna n yilmeẓyen nekk akked ucennay Karim Khelfaoui, cwiṭ cwiṭ armi i d-ufiɣ iman-iw d amedyaz n 660 n yisefra.

  Acimi i tbeddleḍ isem i yiman-ik? 

 Mačči d nekk i ibeddlen isem-iw. Am wakken teẓram akk, belli deg temẓi nettsemmi gar-nneɣ s warrac ismawen n imnugra neɣ isem amzayed. Ulamma nekk isem-iw “Mohammed” maca imeddukkal-iw n temẓi ssawalen-iyi “Tchamouh”. Dɣa ula deg tesfifin i xedmeɣ semmaɣ-asent s yisem-agi amnagru. Tura akka, deg temnaḍt-iw n Ouagenoun, ssnen akk Tchamouh ur ssinen ara Mohammed Zatri.

  I limer ur d ak-semman ara akka, ma ad teggeḍ isem n unaẓur? 

 Limer qqimeɣ kan deg tmedyazt, ahat ur ttsemmiɣ ara i yiman-iw isem amzayed, maca imi xeddmeɣ timeɣriwin dɣa ṭṭfeɣ deg yisem-agi n Tchamouh. D icennayen iqdimen i ibeddlen ismawen-nsen s lebɣi-nsen, ma d nekk mačči d lebɣi-w, iɛedda-iyi rray akken qqaren.

  Acu n tewsit n tmedyazt swayes tessefruyeḍ? 

 Asmi bdiɣ akk, lliɣ xeddmeɣ isefra s tarrayt taqdimt, tinna sexdamen waṭas n yimedyazen-nniḍen. Ssefreɣ aṭas s lqaleb-nni n Si Muḥend u Mḥend, Ccix Muḥend u Lḥusin, syin akkin s lqaleb n Muḥend u Yeḥya. Ma d tura akka, ssefruyeɣ s tmedyazt-agi tatrart, i swayes ssefruyen ddeqs n yimedyazen.

  Ulamma deg useggas n 1983 i tebdiḍ tessefruyeḍ, maca armi d 1996 i d-tessufɣeḍ album-ik amezwaru? 

 Tewɛer tmedyazt mliḥ i usuffeɣ, ama zik ama tura. Ulamma uqbel aseggas n 1983 i bɣiɣ ad d-ssufɣeɣ tasfift-iw tamezwarut “Scorpion”, ideg llan 29 n yisefra n tmetti akked teḍsa. Imir-nni daɣen ur d- suffuɣen ara imazragen idlisen s tmaziɣt neɣ tikasiḍin, ladɣa tamedyazt.

  Syin akkin daɣen, teqqimeḍ 10 n yiseggasen i wakken ad d-ternuḍ tis snat, i wacuɣer? 

 Am tmenzut-agi kif kif, d amazrag i yi-sɛeṭṭlen mačči d nekk, tili ur ttɣamaɣ ara 10 n yiseggasen i wakken ad ssufɣeɣ tasfift iwejden yakan. Maca, qqimeɣ alarmi d 2006, i d-ufiɣ amazrag i iqeblen, i yi-d-yessuffeɣ tamedyazt-iw. Tasfift-agi tis snat i wumi semmeɣ “Lḥenni”, tagi sekecmeɣ-d cwiṭ n tsertit deg yisefra-agi.

  Neẓra belli tamedyazt-ik, temmal aṭas ɣer uɣanib n Meɛtub, amek armi? 

 Teɛjeb-iyi aṭas tmedyazt n ucennay-nneɣ ameqqran Lwenas Meɛtub, ladɣa tizlatin-nni-ines n tewsit n cceɛbi. Imir teshel i wakken ad txedmeḍ asefru fell-as, teshel daɣen i lefhama. Dɣa xeddmeɣ s lmusiga-nni imeslayen, i wakken mi ara d-yas yiwen ad yawi asefru, ad as-iniɣ ḍfer kan lḥen n tezlit filan seg tezlatin n Meɛtub, ma d lmusiga ad as-yexdem netta.

  Ahat d timesliwt i tselleḍ aṭas i Lwennas, daymi teddiḍ deg ubrid-is? 

 Ala, limer d lḥaǧa n tmesliwt, tili smeḥsiseɣ aṭas deg temẓi-w i At Mengellat. Tili ad Ssefruɣ s uɣanib-nni-ines, imi taẓuri am ṭṭejra, yal wa ad yawi afurk-is. Llan wid i xeddmen s lqaleb n Fahem, s win Sliman Ɛazem…atg.

  Aṭas n yisefra-inek i yettwacnan deg tezlatin n waṭas n yicennayen… 

 Awal tezwareḍ-d deg-s, d tidet aṭas n yicennayen n temnaḍt-iw Ouageunoun i wumi fkiɣ isefra-w, cnan-ten deg tesfifin-nsen, maca ur d-qqareɣ ara ismawen-nsen. Ur ttakeɣ ara ula d ismawen n tezlatin-agi, axaṭer ma ulac iban win i tent-iɣennan, ulamma llan wid yeẓran annect-a. Yerna zik awi-d kan ad as-tefkeḍ i ucennay asefru, ur nessin ara izerfan-nneɣ, mačči am tura, mi nessen l’ONDA, yettḥaraben ɣef yizerfan-nneɣ.

  Acimi ur d-teqqareḍ ara ismawen-nsen? 

 Ma nwala tuget n tesfifin n waṭas n yicennayen, ttarun s ufella imeslayen (isefra) akked lmusiga d ayla-s. Maca, tikkwal isefra yewwi-ten-id ɣer umedyaz-nniḍen, acu kan ur d-yeqqar ara, amek i tebɣiḍ nekk ad ak-id-iniɣ. Acku daɣen ma nniɣ-d ad ten-iɣiḍ lḥal aṭas, imi am wakken ad asen-d-tesneqseḍ seg lqima-nsen. Ma tenniḍ-as ad yeddu yisem-iw ad yagi, limer d lebɣi-k ay ul ma yesɛa yiwen ṣṣut yelḥa, ur yesɛi ara imeslayen yelḥan, ad d-yawi ɣer wayeḍ, yerna ad iseddu isem n winna, meɛna ifennanen-nneɣ kulec-ines.

  Ihi tɛemdeḍ ad immečč lḥeqq-ik? 

 Ɛemdeɣ s tidet ad yemmečč lḥeqq-iw, imi am wakken i d-nniɣ yakan, zik nferreḥ aṭas mi ara as-nefk i ucennay asefru, yerna nqebbel ur d-yetteddu ara yisem-nneɣ deg tesfift-nni. Nekk d yiwen ferḥeɣ ayen din mi ara sleɣ i usefru-inu yecna-t yiwen deg tezlit, maca ur inekmal ara lferḥ-iw imi ulac isem-iw deg-s. Dɣa deg kra n tmeɣriwin i xedmeɣ d kra n yifennanen i wumi fkiɣ isefra-w, ṭṭalaben-iyi-d i nekk i wakken ad tent-id-awiɣ, imi ẓran belli-inu.

  Ma tzemmreḍ ad aɣ-tefkeḍ kra n yismawen n yifennanen ukkud txedmeḍ timeɣriwin? 

 Xedmeɣ aṭas n tmeɣriwin akked waṭas n yifennanen, bdu-tt-id seg wid n temnaḍt-iw, yecban: Fahem Mohammed Said, Ali Ferhati, Karim Khelfaoui, Mouh Oubelid…atg. Am wakken daɣen i xedmeɣ d yicennayen imeqqranen yecban: Akli Yehiaten, Rabah Asma, Belkhir Mouhend Akli, Chikh El Mahdi, Slimani, Raoues…atg.

  Neḥsa belli, tesmenyifeḍ isefra n yimeṭṭawen d wid n teḍsa ɣef wiyaḍ-nniḍen? 

 Ḥemmleɣ ad ten-id-awiɣ aṭas deg tmeɣra. Imi d lferḥ, ttawiɣ-d wid n teḍsa, wid lferḥ, wid n ddunit, wid n tayri. Maca ur d-ttawiɣ ara wid n leḥzen, wid n lefraq akked wid n tsertit…atg. Wigi s umata, qqareɣ-ten-id deg rradyu, deg uxxam n yidles akked tmeɣriwin n tiddukkliwin tidelsanin. D tidet s sin-agi isental iɣef ssefreɣ aṭas deg 660 n yisefra i yuriɣ ar tura, maca llan wiyiḍ, yecban wid n tegmat, wid i d-yettawin ɣef watmaten, ɣef tudert n umdan…atg.

  Tenniḍ-d yakan deg useggas yezrin, tesɛiḍ album amaynut, acimi iɛeṭṭel? 

 Limer ufiɣ tili yeffeɣ-d deg useggas iɛeddan, maca mazal ur d-ufiɣ ara amazrag ukkud ara xedmeɣ, win i wumi tenniḍ, ad ak-yinni tamedyazt ur tettnuzu ara deg ssuq. Maca sya ɣer taggara n 2018 ad yili deg ssuq, imi d tamsalt kan n lweqt mačči d tamsalt n yidrien.

  Ma txemmeḍ ad tecnuḍ isefra-k deg tezlatin, neɣ tira-nsen deg yidlisen? 

 Deg tazwara, xemmeɣ ɣer usuffeɣ-nsen deg yidlisen, imi imir-nni nekk ur ssineɣ ara tamaziɣt yerna ur d-ufiɣ ara win i yiɛawnen deg wannect-a, dɣa ǧǧiɣ tira. Maca yezmer lḥal ad yaweḍ wass ad d-fɣen d idlisen. Ma d tamsalt n ccna, asmi akken ara cnuɣ ur cniɣ ara, imi deg temẓi-w d nekk i d amezwaru deg yifennanen-agi n temnaḍt-agi-innu i yesɛan tagiṭart, mi walaɣ belli ur d as-ssineɣ ara dɣa senzeɣ-tt. Yerna tura yeǧǧa-iyi ṣṣut ḥlawen imi wessreɣ deg leɛmer.

  Awal-ik n taggara… 

 Tamezwarut, ad awen-iniɣ tanemmirt s tussda i kunwi d uɣmis-nwen « La Dépêche de Kabylie », tis snat tanemmirt i wid iqeddcen akk deg uḥric n yidles ladɣa idles aqbayli neɣ amaziɣ s umata. Tanemmirt daɣen i wid i yi-iḥemmlen d wid i yi-slen, ssarameɣ ad iliɣ fessuseɣ fell-asen yerna ad xeddmeɣ ayen ara ten-yessefraḥen.

  Yesteqsa-t Adaoun Abdelghani 

  
 Fɣend ass larebɛa iɛeddan sbaḥ azal 200 twaculin id-yesfayden si tnezduɣin AADL 2001,2002 xeddmen timesbaniyin zdat lwekla AADL di temdint n tubiret anda ssuturen seg yimḍebren lwilaya n tubiret iwakken ad ggren iman nsen ɣef yiṣenfaren -agi n tnezduɣin i mazal werɛad bdan lecɣal yerna aṭas-ayagi mi ten-mmuden uṣenfar ,ɛlaḥsab imjerden di lwekla n AADL nnan-d akken ceyɛen akk lekwaɣeḍ nsen seg useggas n 2002 dacu ami d 2013 ssutren-d seg -sen ad ɛiwden lekwaɣeḍ s yin akkin meḥsub ar ass-a d wussan ur d-ceyɛin ula d lkaɣeḍ ɣef wayen yeɛnan lexlas n uḥric amezwaru ara xellsen imi tuget lwilayat bdant lexlas n wid yesfayden si tnezduɣin-agi n AADL imi xellsen akk aḥric amenzu , dayen yeǧǧan imesbaniyin sbegnen-d lɣiḍ nsen ɣef uɣbel-a i mazal ttrajun acḥal d iseggasen-aya imi zedɣen akka tura d yir liḥala am wakken ssuturen seg yimḍebren teɛna temsalt ladɣa lwali n tubiret ad asen-d sfehmen dacu n tsebbiwin yeǧǧan aṣenfar-agi 13 iseggasen ur d-iban yiqiḥ fell-as nutni ttrajun amaynut n tnezduɣin-agi iten-icuɣben imi tinezduɣin ideg ttidiren akka tura tuget deg-sen d lkerya i yekran yerna s suma yeɣlayen ma d wiyaḍ zedɣen deg ixerban akk d iqdimen bɣan ad aɣllin ttazalen akk d aman di tallit-agi n tegrest ɣef waya ttuɣun i yimḍebren lwilya ad ggren iman nsen akken ad d-afen tifrat di beddu lebni tnezduɣin . Si tama nniḍen yella-d ass larebɛa daɣen uɣlaq n tɣiwant deg at leɛziz id -yezgan deg ugafa lwilaya n tubiret s ɣur wid ur d-yesfayden ara si tedwilt 47 tnezduɣin anda ssuturen si lwali akken ad iceyaɛ si lwilaya wid ara iɛawden tamuɣli lejrida n tnezduɣin id- sbeggen tɣiwant azal 15 wussan aya fell-as , acku ttwalin akken llant kra n twaculin ur zwarent ara ad sfaydint si tnezduɣin imi llant tiwaculin i yuklalen fell-asent imi ttidiren daw iqiḍunen ixxamen akk xerben ur zmirzn ara akk ad idiren deg-sen yerna d tikelt tis snat iɣelqen taɣiwant anda ssutren s uɛiwed lejrid n tnezduɣin nniḍen . 

  
 Muḥya : isem-is aḥeqqani : Muḥya Ablellah neɣ Muḥend u Yeḥya, ilul deg umenzu n unbir 1950 deg Yiɛezzugen. D amyaru n tecqufin n umezgun, d amedyaz, d win i d-yessuqlen aṭas n leqdicat si tutlayin tibarraniyin ɣer teqbaylit. Yesɛeda Muḥya tallit n temzi-is deg Yiɛezzugen, syin uɣalen yimawlan-is i wakken ad idiren di Tizi Uzzu. Yeẓwar aṭas deg uɣerbaz : yeɣra di tesnawit n Amirouche n Tizi Uzzu. Yewwi-d akayad n Bac deg useggas n 1972 akken iwata, d ayen i t-yeǧǧan ad ikemmel leqraya n tusnakt deg tesdawit n Lezzayer. Syin, ijarred deg yiwet n temsizzelt akken ad yekcem ɣer uɣerbaz n tkebbanit n waman di tmurt n Fransa di temdint n Strasgourg. Mi yella di lɣerba, yekcem ɣer ugraw anda lemden ɣef Yimaziɣen , syin yeṭṭef asebtar deg yiwet n tesɣunt i d-yessufuɣ ugraw-a (Buletin d’etude berbère ) , syin yesselmed tamaziɣt deg ACB. Asmi i yella di tmurt, yeɣra timsirin n tmaziɣt i d-ixeddem Mulud Mammeri di tesdawit. Muḥya, d win yettarun aṭas isefra gar-asen : Taḥya berzidan, A mmarezg-nneɣ , wigi ffɣen-d di tesɣunt Tisuraf. Aṭas n yisefra-s i yecnat Ferḥat Imazighen imula. Ula d Takfarinas yecna asefru Awid iheddren fell-i. Ma d Malika domrane tecna Aḍellaɛ yeqarsen. Ay arrac-nneɣ sɣur Yidir, asefru “Tarebget” i yexdem Ɛmer Mezdad di tazwara n tmacahut Tafunas yigujilen. tugget n yisental n Muḥya d ayen icudden ɣer tnemgit Tamaziɣt . Ma yella nuɣal-d ɣer tullissin d tmucuha, ad nemmagar tullissin i yettwaseklen di tkasiḍin : Tamacahut n Lqannan , Asmi nxeddem le théatre , wwet. Akken daɣen, llant aṭas n tid ur d- nettusekles ara ar ass-a. Ma yella deg umzgun, yexdem tasuqqilt i waṭas n tecqufin n umezgun gar-asent : En attendant Godot i yerra s yisem Am win yettrajun Rebbi n Samuel Beckett , La decision yerra-tt-id : Aneggaru ad d-yerr tawwurt , L’exception et la régle n Bertolt Brecht , la Jarre tuɣal Tacbaylit n Luigi Pirandello , Le Ressuscité n umyaru Lu Xun n tmurt n la chine ifka-as azwel n Muḥend U Ceɛban. Taneggarut-a, tettwasen aṭas , d ayen i tt-yeǧǧan teffeɣ-d d asaru. Yewweḍ Muḥya leɛfu n Rebbi ass n 7 duǧember 2004 di temdint n Paris. 

  S.Yamani 

  
 Taggara n ddurt-a yezrin – amhad, sem, ed sed – tella tɣiwant n Ayt Smaɛel d rreḥba n yimeɣnasen n yidles amaziɣ i d-yerzan seg waṭas n tamiwin n Tmurt n Yizwawen akked temnaḍin timaziɣin nniḍen. Kraḍ n wussan-n ihi llan d wid yeččuren d armuden idelsanen; seg umsiẓwer n tmedyezt ɣer yisaragen yemgarraden, ɣer temzikknin yeṭṭuqten, ɣer tnezzuyin n ubuddu n ddeqs n yimyura, war ma nettu asenɛet n yirupurtajen akked ttiɛad n ccna i as-d-yellan i tnaẓurt tinebgit n yiseɣ massa Malika Dumran. Deg teldayt tunsibt ihi yezzwar deg wawal uselway ilemẓi n Tidukkla Tadelsant Adrar n Fad mass Fares Bakkuc anida i yesnubget s yisem n yiɛeggalen n Tdukkla s wid akk i d-yerzan ɣer Udrar n Fad, rnu yesmekta-d ayen tettag akka tdukka s wudem n tejmilt i Dda Lmulud At Mɛemmer d asemmed deg umennuɣ i d-tewwi seg wacḥal-aya. Anmazul n uselway n tɣiwant n Ayt Smaɛel mass Sadeq n Ayt Urbaɛ yella-yas-d daɣen wawal, imi dɣa netta yemmeslay tazwara s yisem n Usqamu Aɣerfan n Ayt Smaɛel send ad yesnemmer imedyazen mi ɛewwlen s timmeɣnest-nsen ad rzunɣer Ayt Smaɛel ɣas xesren yiberdan, syin ɣer-s iceyyeɛ tiɣri i yimedyazen ad kemmlen aqeddic ugar deg usnerni n tutlayt-nneɣ. Ma yella Malika Dumran ur d-telḥiq ara ass n lexmis zik, almi i d-tenna awal-is ass n lǧemɛa, d win swayes tesnemmer ladɣa Tidukkla Tadelsant Adrar n Fad ɣef wayen tettag deg wannar n yidles. Gar wayen i d-yellan d armuden, llant-d ddeqs n temzikknin i walmend, am tin n tnaẓurt n uplastik Suzzane Gouhot i yeslemden ddeqs n tlufa i warrac. Seg tama n yisaragen, ad d-naf dakken mass Ɛli Syad, i d-yewwin ɣef wawal n tlawin, akked massa Buxellu Malika Faṭima i d-yewwin ɣef wudmawen n twetmin deg wayen yura Mulud At Mɛemmer, rnu-yas Wataḥ Linda i d-yewwin ɣef wurar n lxalat ama n zik ed tura, akked yisefra i d-ttawint. Wi merra d wid i yesmursen deg wayen i d-gan, ma neẓra dakken azayez yeḍfer akken ilaq isragen n yisaragen-a i yeɣɣentren d abaɣur. Tameɣra n ccna n Malika Dumran i yellan tettwarǧa aṭas, tella-d taggara deg wass wis sin mettwal 21sr30 sdat n twinas n medden i d-yerzan seg waṭas n tamiwin akken ad walin tanaẓurt tettawi-d deg Udrar n Fad tizlatin-is icebḥen. Tameɣra tdum isragen lwaḥi daɣen d kra n yicennayen ilemẓiyen n taddart n Ayt Smaɛel am mass Wali ɛebdelɣani. Ma yella deg wass n sed, win n useqqef, yella-d ladɣa usenɛet n yirupurtajen n yimedyazen i d-yufraren deg teẓrigt n 2014. Ma d igmaḍ (résultats) unsiben n temzizzelt, deg wakud-a gedged ideg nettaru amagrad, werɛad i d-banen yismawen n yimedyazen i d-yufraren. Ad d-nuɣal s wugar n yisallen ddurt i d-iteddun. 

<p style="text-align: right;"> Mhenni Xalifi 

  
 Tameɣra n lfetta teldi tiwwura-s ass-nni n lhedd 03 seg aggur n yulyu s unehdur n umgensas n tnemhalt n tmerrayt, aselway n tghiwant n umièur d win n At yanni Mass Deɣul smaɛil d kra n yimuzar. ‘’tindi d tdamsa’’ d azwel is as-yettunefken i tezrigt-agi tis 12.Aseggas yezrin, azal n 40000n yimerrayen id-yerzan ɣer tmeɣra n lfetta anida ttekkan ugar n91 n yiheddaden id-isersen timzikniyin-nsen akken i llant lhirfat-niden di ttiɛad am tala$t, taqendurt n leqbayel… d wayen niden. Ma d ass n Acer(lhedd), yerza une$laf ntmerrayt d tindi ’’ɛemmar el £oul’’ ɣer t$iwant n At yanni, ibda tirza_ines seg uxxam n yilmezyen Keddac ɛli, iɛedda $ef iheddaden, syin ikemmel abrid-is ɣer uɣerbaz alemmas’ ’Lɛerbi Mezzani’adeg agejdan anida id-sersen iheddaden lfetta-nsen.Din i as yettunefk i Mass El £ul asawad, yenna-d deg awal-is belli ad yeldi axxam n lhirfat d usalay di tazwara n Tuber i la d-iteddun akken ad tessehbiber tenmadt–-agi id-yettaooa ubabat i mmi-s. Akken i d-yemmeslay ɣef usefeɣ n sselɛa -agi ɣer berra n tmurt.Di taggara, yeddem Mass Deɣɣul Smaɛil yefka-as asefk i uneghlaf,syin kemmlen s asensu ‘’ameclux n lfetta ‘’anida i fetren, deg ubrid-nsen ɛeddan $ef temdelt n uzamul n tmazɣa Mulud at Mɛemmer, sterhmen ɣef rruh-is. Yella-d usali n tme$ra n lfetta ass n loemɛa 07 seg aggur –agi aneggaru n $uct deg u$erbaz alemmes ‘’Lɛerbi Mezzani’’anida i fkan igerdasen i yiheddaden i yettekkan di tmeɣra- –agi akken id-sbegnen lferh –nsen imi tɛedda tmeɣra-agi di sser d liser ɣas akknen maci atas imerrayen i d-yusan aseggas-as ɣef tezrigin iɛeddan.

<p style="text-align: right;"> Lameyya Urak  

  
 Tanmehla n yidles, tanmehla n Uxxam n yidles Mulud At Mεemmer, tasdawit Mulud At Mεemmer, Tiddukla tadelsant “Said Boulifa” n Adni d tiddukla tadelsant “Isseɣ” n Souama. Suddsen-d ass-nni n lḥed, 10/10/2016, yiwet n tezrewt deg uxxam n yidles Mulud At Mεemmer n temdint n Tizi Uzzu, ideg i d-wwin awal sin yiselmaden n tutlayt n tmaziɣt deg tesdawit n Tizi Uzzu: Said Chemakh d Ali Bekhti ɣef ‘’Tesnarayt n uselmed n tutlayt n tmaziɣt’’, ɣer umaru ameqqran Si Amar ou Said Boulifa. Meslayen-d ɣef wayen yura d wayen i d-yefka i tutlayt n tyemmat, d tarrayt-is deg uselmed n tmaziɣt.

 Am wakken daɣen, i d-tella temsikent d usenεet n yidlisen yura Boulifa, d wayen tura tɣamsa fell-as, ama ɣef tudert-is, ama ɣef tira-s neɣ tmussni-is i d-thegga tiddukla tadelsant yewwin isem “Boulifa”. Tella-d, diɣen, yiwet n tnigit sɣur Boulifa Chabane, yiwen uεeggal gar yiεegglan n twacult n Said Boulifa, u d aεeggal, daɣen, deg Tiddukla tadelsant “Boulifa” n taddart n Adni, deg tama n Larbâa Nath Irathen (LNI). 

 Ma ɣer taggara n wass, yella-d usenεet n yiwen n usaru i d-yewwin ɣef tudert n umaru-agi ameqqran, d wayen akk yura. Ad d-nesmekti kan belli Si Amar ou Said Boulifa, ilul deg useggas n 1961 deg taddart n Adni, deg tama n Larbâa Nath Irathen (LNI). Yeɣra aṭas n leqran d tefransist. Gar yimezwura i ixedmen deg wannar n tamziɣt, yura aṭas n tewsatin n yidlisen. Gar wayen yura deg tsekla tamaziɣt, ad d-nebder, ammud n tmedyazt n teqbaylit, Lezzayer 1904. Deg tesnalsit: tarrayt n tutlayt n tmaziɣt (timsirin n useggas wis sin), Lezzayer 1913. Deg umezruy “Djurdjura à travers l’histoire : depuis l’Antiquité jusqu’en 1830», Lezzayer 1925. Yemmut ass n 08 deg yulyu 1931.

<p style="text-align: right;"> Adaoun Abdelghani 

  
 Tasebḥit n wass n 27 maγres 2016, tella-d tulya tunsibt n tezrigt tis 07 n tfaska Taγuri s wurar, deg wexxam n yedles n Lmulud At Mεemmar n temdint n Tizi-Wezzu, s leḥdur n umaray amatu n lwilaya n Tizi-Wezzu mass Zineddine Tibourtine, tanemhalt n yedles n Tizi-Wezzu massa Nabila Goumeziane, akked twacult n yedles d ttrebga, akken ifursent deqs n twaculin tagnit anda id-wwin tarwa-nsen akken asen-d-aγen idlisen. Imawlan n yinelmaden ḥedren s tuget tafaska-agi Taγuri s Wurar, i yellan temgarad γef tid yezrin, imi aseggas-a yella-d umaynut, anda id-skecmen yiwet n terkkent yesεan azal aṭas, taggi d tarkkent n tusna. Imḍebren n tfaska-agi jarden yiwen n wahil wessiεen u d amesbaγur, ara yeddun γef teγzi n 07 n wussan, u yebḍan γef aṭas n yaḥricen, akken ad-ṣiwḍen ad-sqarben adlis γer yemdanen s lεamur yemgaraden xarṣum arac imecṭaḥ, imi aqcic yeqqaren d argaz n uzekka, d tafat n tudert, d tasarut swayes ara-ldint tewwura usirem. Timzikkent n yedlisen id-yesduri wexxan n yedles n Lmulud n At-Mεemmar ukkan deg-s nnig n 15 n tezrigin yemgaraden, id-yewwin idlisen yemgaraden i ittewxeṣen i warac imecṭaḥ, am tmucuha, tullisin id-ijebden lwelha i warac imecṭaḥ s yisental yemgaraden. Akken llan yedlisen s yisental niḍen, id-yettmeslayen γef umezruy n tegrewla tazzayrit i uressax n cfawat deg allaγen n warac akken at-id-affent tsutiwin id-iteddun, rnu idlisen n tusna i usebγes n yedles sumata. Akken ijarden deg ahil leqdic deqs n tmesbaniyin tidelsanin, ger-asent timliliyin γef amek id-yettili tira n tmucuha anda ara-d-yilli timzizelt n tmacahut yelhan di tfaska-agi, ara-d-yufraren deg wemḍiq amenzwaru. Γer yidis n waya, llan isaragen γef uḥareb d usaḥbiber n warac mgal cwal d imarẓi. Tamesbanit-agi ad-tennal deqs n temnaḍin niḍen n wakkal n Tizi-Wezzu, akken arac imectaḥ i izedγen deg idurar ad-sfaydin s wahil n tfaska-agi, iwesbγes-nsen di tγuri d tmusni. Axxam n leqbayel i yettwebnan deq wefrag n wexxam n yedles n Lmulud At-Mεemmar,yerna-d cbaḥa nezzah, imi deg-s id-tillint temliliyin ideg id-wwin timucuha i warac sumata. Ula d arrac imuḍan i yellan d isbiṭarat ad-sfaydin s tfaska-agi, imi tisquma n warac imecṭaḥ d yemḍebren n wexxam n yedles n Lmulud n At-Mεemmar, rrzan γer sbiṭarat yemgaraden yellan deg akkal n Tizi-Wezzu, akken ad-ksen lxiq. Tagara n tfaska-agi ad-tilli ass n 02 yebrir 2016, u leqdic yettεedday di tegnatin yelhan.

<p style="text-align: right;"> Islam Bessaci 

<p style="text-align: right;">

  
Γas akken llan wid yebγan ad-xelqen takna i wegraw n Ṣummam, maca deqs n leqdicat id-ittewheggan γef dema n 20 γuct di temnaḍin yemgaraden n tmurt n leqbayel, ass ideg id-yeḍra wegraw n Summam deg yefri uzellagen lwilaya n Bgayet deg seggas n 1956, d tamesbanit tamazrayt i iṛeṣṣan lsas iṣeḥan i tegrewla Tazzayrit. Tasqamut n taddert Acallam, taγiwant n Yifiγa, s lemεawna n tiddukla tadelsant « Ḥend Ulqaḍi » n taddert Acallam, sudsen-d yiwen n leqdic meqren s usentel,  » Acallam, Taddukli, Laεtab, Lḥerma… », anda id-tella tulya n sin n yisebdaden imazrayen, amenzu d asebdad n 28 n yimeγrasen i yeγlin deg ugni n liser di tegrewla n 54/62, wis sin d asebdad n Ḥend Ulqaḍi, agellid n Kukudi lqarn wis 16, i illulen deg akkal n taddert Acallam. Ḥend Ulqaḍi meqqar ccan-is, imi di tallit nni deg tebda txetti teftilt n Yimaziγen yeṭṭfen adabu ( di Spania, di Fas, Di Tlemsan akk di Tunes, kkrent-d snat n tmura bγant ad ččent ddunit, tigi d Spanya n Imasiḥiyen akked Turk n Yenselmen. Asmi yella akken i tarεed tegnit, rraεden yergazen izmawen, gar-asen id-iban Ḥend Ulqaḍi. Imi aken id-yeẓdem Spenyul γef tefriqt ad tt-yečč, yekker Ḥend Ulqaḍi, yella lawan nni d lewkil Uḥafṣi di Buna ad d-iqqurre&amp;epsilon,; yusa-d Baba Σerruğ aterki ad iεiwen Ḥend Ulqaḍi di lweqt ideg ttnaγen meddeen s yemguğa, netta yessawal i wegdud γer lğihad seg 1514 ar 1520.Ḥend Ulqaḍi ijemeε-d akk tamurt n Lzzayer d tamanaγt armi d 1527 neγ 1529, yeεna-t-id Xeyr-ddin, gma-s n Baba Σarruğ, s lemḥella yefka-yas-tt-id ugellid n Aterkki, maca Xeyr-ddin yugad Ḥend Ulqaḍi id tt-yesεeddan yakan fell-as, dγa ixelleṣ win ara t-yenγen. Deg ass-en yuγal yeṭṭef adabu di Lzzayer. 
<div style="text-align: right;"> Islam Bessaci  
  
 Deg wussan-agi iɛeddan i d-yessufeɣ Mass Kader Bouacherine yiwen udlis n tirawalt. Deg udlis-a, ad naf yal asentel s temsirt-is, anda i d-yessegza s telqayt amahil-agi-ines. Leqdic am wa, yezmer ad yili d ttawil i wid yebɣan ad lemden tira n tmaziɣt, ama d inelmaden neɣ wid-nniḍen imi d-yewwi ɣef wuguren n tirawalt n tutlayt s umata. Timsirin-a, d tid yesselmed asmi yella Mass Bouacherine d aselmad n tmaziɣt u d tid yesselmad akka tura deg uxxam n yidles Mulud Mɛemmri. Gar yinelmaden yellan akka tura ɣur-s, ad naf : isdawanen, imedyazen, d wiyaḍ i d-yusan kan akka ad lemden tira… Afud igerrzen i Mass Bouacherine.

<p style="text-align: right;"> H.M 

  
 Ma yella imennuɣen akked ṭṭradat i d-yellan di talliyin tiburin neɣ tura, gellunt-d s twaɣiyin neɣ lmut n yimdanen, ad naf dakken ugur n lehyuf, yeɣleb s uzgen tiwaɣiyin-a imi tḥuz akk imezdaɣ yettidiren deg umaḍal. D acu i d lehyuf ? S wacu i d-igellu? Amek ara t-nessenger neɣ ara t-nessenqes deg tudert n umdan ?

 Lehyuf, d yiwen n uɛeqqar i d-yettak ugama neɣ i d-xeddmen yimdanen i wakken ad t-smersen di tegnit n wugur. Awal-a, yella seg zik, d awal i d-yekkan seg tutlayt n ‘’Neerlandais’’ di tmurt n ‘’ la Hollande’’. Ma nuɣal kan cwiṭ ɣer deffir, ad naf deg uwines wis 20, deg useggas n 1909, aslagan yefka azref n ufaris d tnezzuyt n lehyuf , d rray-a swayes i d-ssuffɣen isaragen i d-yellan deg yiseggasen 1961, 1971 d 1988. Ma nɛedda ɣer tewsatin n lehyuf, ad tent-naf bḍant ɣef sin n yiḥricen Aḥric amenzu: lehyuf afessas neɣ ur nqesseḥ ara. Amedya : (Caféine): yettili deg usafar n lqahwa (Théine): yettili deg latay (Cannabis): d win i wumi neqqar “lkif” (Nicotine): yettil deg dexxan akked cemma Ssenf-agi n lehyuf, xas fessusit, maca mi ara yesṭuqqet umdan seg-sen, ad ten-neṭṭḍen.

 Aḥric wis sin, d lehyuf qessiḥen. Tagi d tawsit i ttagaden akk yimdanen, d isem-is i d awal-is, ad naf seg-sent cocaïne akked héroïne. Asafar-a neɣ aɛeqqar-a n lehyuf ẓran akk yimdanen, ama d wid i t-ixeddmen, ama wid i t-itessen, dakken diri-t, yettawi-d anagar uguren i umdan s timmad-is akked tmetti ideg yettidir. Tamuɣli-a, tebna ɣef yifukal-agi: Tamezwarut, yessafag leɛqel seg wallaɣ n umdan, yettuɣal am uɣersiw neɣ ahat ugar, imi annect-a, yessawaḍ ɣer umennuɣ, tiwaɣiyin n tenhert, lmut…atg Tis snat, aɛeeqqar-a, yetthuddu tadawsa n umdan imi yezga idux, d awraɣ, tikwal ur itett ara, acku tettruḥu-as lmuna. Tis kradet, yesseɣlay azal i umdan “ xas ma yella d uḥric am yizem, ad yuɣal ad t-nehren medden am uɣyul” Akken i d-yenna Slimane Azem deg wawal-is. Tis ukkuzet, lehyuf, ixellu lǧib imi ayen i d-yewwi wass ad t-yečč yiḍ. Annect-a, yettawi amdan ɣer utɛeddi ɣef yixxamen akked tukerḍa, i wakken ad d-aɣen asafar ara ten-yessersen si tussḍa. Ɣer taggara, i wakken ad d-yili usenqes seg yiɛeqqaren-a di tmetti, yessefk ɣef uwanak d yimawlan ad d-fken afus n tallelt i yimdanen-a s usedwel yelhan iwenɛen, ama deg yiɣerbazen neɣ deg twaculin akked tmetti.

<p style="text-align: right;">   Benmouhoub Houria d Djirou Faiza  

 
  
 Ass-nni n lexmis yezrin 05 tuber 2017, i mden 29 n yiseggasen ɣef tedyanin n tnekra n 05 tuber 1988. Ffɣen-d yilmeẓyen n Bab Lwad deg Lezzayer tamanaɣt s iberdan, akken ad iẓẓifen, ad xedmen timesbaniyin, ad reglen iberdan…atg, i wakken kan ad ssiwḍen izen neɣ tmsalt-nsen ɣer uselway n tegduda Mass Chadli BenDjdid. D tabrat ideg ssuturen tifrat i ddeqs n yiɣeblan i iceɣben allaɣ n ugdud azzayri, kra n wayen ṭṭalaben nezmer ad d-nebder: tamuḥqranit d lbaṭel i d-yettilin ladɣa ɣef yilmeẓyen, leɣla n temɛict d yisufar n wučči, izerfan-nsen yettwarekḍen, izerfan isertiyen, tadamsa n tmurt…atg. Ma sseba tagejdant n tnekra-agi n yilmeẓyen-a, taṣebḥit n wass-nni n 05 tuber 1988, d asuter n ubeddel n tsertit iɣef tetteddu tmurt imir-n, ttnatin tugdut, tilelli n umeslay, n uxemmem, n tira…atg. Imi walan belli teɛya tallit-nni n ukabar awḥid, d netta kan i yessedduyen tamurt. Ulamma ilmeẓyen-agi ur sɛin ara kra n umrig neɣ leslaḥ swayes ara wwten, ara nnaɣen, maca d taflest d leḥmmala n tmurt-nsen i ten-yeǧǧan ad wwten swayen sɛan d afud akked tezmert, i wakken ad d-gren tiɣri i yilmeẓyen n temdinin-nniḍen akken ad ddun deg ubrid-nsen. Syin akkin, amennuɣ yuɣ akk tamdint n Lezzayer tamanaɣt, bdu-tt-id seg ubrid n umeɣras Diduc Murad, Lebyar, Lḥarrac…atg. Din din, yemmeɣ umennuɣ deg ddeqs n lwilaya-nniḍen timeqqranin, yecban: Tizi Uzzu, Wehran, Annaba, Qeṣenṭina, Ṣeṭif…atg. Tendeh tmes deg yiberdan, d ayen i d-yeglan s tukci n ttesriḥ i lɛeskkar n tmurt i wakken ad d-yeffeɣ ula d netta s iberdan azekka-in n 06 deg waggur n tuber 1988, i wakken ad iseɣsi times iceɛlen deg wulawen n yilmeẓyen, i iqublen s yidmaren-nsen rrṣas n lɛeskkar, uggin ad uɣalen s ixxamen-nsen bɣan ad kemmlen amennuɣ alamma wwḍen lmerɣub-nsen. D ayen i d-yeglan s lmut n waṭas yilmeẓlyen d waṭas n yimejraḥ, akked tlalit n tmendawt tamaynut n 23 yebrir 1989, i d-yeffɣen s wudem unṣib ass n 05 yulyu 1989. Aṭas n yimdanen i iruḥen d asfel n tlelli, n tugdut, d teɣdemt…atg. Maca mmuten tamettant n yimeɣrasen n tmurt, d imeɣnasen n tugdut d tlelli. D ayen i d-yeglan s uɛiwed n tmuɣli deg tsertit n tmurt, d lebni-ines ɣef tugdut i iṣeḥḥan. Deg kra n wagguren kan, tbeddel tmendawt n tmurt n Lezzayer, dɣa fkan ttesriḥ i yimdanen i wakken ad d-slalen ikabaren isertiyen-nniḍen tama n ukabar awḥid seg 1962, ad d-xedmen tiddukkliwin tisertiyin, yal amdan yesɛa azref deg unejmuɛ, deg tmesbaniyin, deg uneḥbus ɣef uxeddim (grève) . Dɣa deg kra n wussan kan, bdan ttefruruxen-d ikabaren isertiyen imaynuten, s wakka i tuɣal tmurt n Lezzayer d tamurt tagdudant i tikkelt tamezwarut deg umezruy-is. Deg useggas n 1995 aṭas n leǧridat n yikabaren-agi ijdiden i d-yenulfan i ittekkin deg tefranin n tselwit.

  Ghani Amazigh 

  
 Ddurt-agi iɛeddan i d-tella yiwet n tannant n usileɣ i yineɣmasen i iqeddcen s tmaziɣt. Timlilit-a, tella-d sɣur Asqamu Unnig n Timmuzɣa u s lmendad n uneɣlaf n taywalt Mass Hamid Grine akked lemɛawna n tneɣlaft n ttrebga. D tadwilt tamezwarut i d-yessemlalen ineɣmasen yesseqdacen tamaziɣt deg umahil-nsen, ama d wid n tilivizyu akked rradyu neɣ wid n tɣamsa yettwarun. Deg ussan-agi n tannant i yebdan ass-nni n 01 deg cutember, yella-d wawal ɣef wuguren i d-ttemlilin yineɣmasen deg lxedma-nsen, ladɣa, taluft n umawal imi aṭas deg-sen, ɣef wakken i d-nnan, i d-yettmagaren aɣbel n wawalen ara sxedman deg umahil-nsen. Yella-d leqdic deg tannant-a s uskasi akked yisaragen gar yisdawanen d yineɣmasen. Ma d iswi agejdan n temlilit d taḥawact n wazal n 850 n wawalen ara d-yeffɣen sya d afella dg yiwen udlis. Nesteqsa, wid teɛna temsalt-agi n usileɣ, ama d iselmaden n tmaziɣt ama d ineɣmasen. Nefren-d, tikkelt-a, wid yettmeslayen s teqbaylit. Nesteqsa yal yiwen ɣef wamek yettwali tannant-a. Nesteqsa daɣen Mass Assad Si El Hachemi, imḍebber amezwaru (amaru amatu), n Usqamu Unnig n Timmuzɣa, i wakken ad aɣ-d-yemmeslay ugar ɣef temlilit.. Ha-t-an wayen i d-nnan:

  Mass Samir Haddad, aselmad n tmaziɣt deg tesdawit n Tizi Uzzu : 

 d tikkelt tamezwarut i mlalen yineɣmasen yesseqdacen tamaziɣt, wid n rradyu akked tilivizyu neɣ wid n tɣamqa yettwarun. D ayen yelha. Yelha, daɣen, imi ttekkin yid-sen yiselmaden n tmaziɣt. D agnit ideg nemmeslay ɣef wuguren i d-ttmagaren deg unnar. Ladɣa, seg tama n umawal akked usenfali (taseddast) d tira.Ugur-a, yal yiwen amek i ten-yettwali. Nekni, tecɣeb-aneɣ temsalt-agi n usuɣel awal s wawal, asexdem n yiṛeṭṭalen kan akka (le calquage), asnulfu : menwala ad d-yesnulfu awal. Am wakken nesḥassef aṭas imi amur ameqqran n yineɣmasen ur lmid ara tamazit. Ɣef wanect-a, i d-nefka kra n yiwellihen. Ilaq ad ṭtuqqtent temlilyin yecban tigi. Ilaq ad d-tger iman-is tneɣlaft n teywalt. Ilaq ad lemden yineɣmasen tamaziɣt.

  Mass Benmohamed :   yal yiwen ad yemmeslay tameslay-is. Meḥsub mačči ad tekkseḍ ameslay seg tmeslayt-ik, ad t-tbeddleḍ swayeḍ. Dɣa ulac anwa ara t-ifehmen. Ihi, d asnerni n tmeslayt mačči d asenqes. Akka i ilaq ad fehmen timsal yineɣmasen.

 Mokrane Chikhi , aneɣmas ‘’Aɣmis n Yimaziɣen ‘’ (La Dépêche de Kabylie) I wumi-tt tmaziɣt ma tettmeslay kan ɣef yiman-is ?

 I tikkelt tamezwarut i mlalen s lǧemla yineɣmasen n tmaziɣt ama d wid n ṛṛadyu neɣ n tilibizyu . I yessefṛaḥen di temlilit-a imi zeddin deg-s yerna s lketra yineɣmasen yettarun deg yiɣmisen akked wid yettarun isallen s tmaziɣt deg usmil n l’APS . Ttwaliɣ dakken Asqamu Unnig n Timmuzɣa i d-yessudsen timlilit-a, yelha-d akken ilaq d temsalt n tɣamsa tamaziɣt i yuɣalen di rrif deg yiseggasen iɛeddan, ɣas ma azal-is meqqer deg usnerni d useḥbiber ɣef tutlayt. Timlilit-a, tessefṛeḥ-aɣ aṭas nekni s wid yettarun deg Uɣmis n Yimaziɣen i yesɛan tura sebɛa n yiseggasen di leɛmeṛ-is. Asmi d-ilul deg 2009, yufa-d iman-is weḥd-s, wid i t-id-yezwaren yuɣ lḥal ḥebsen neɣ negren. Yerna iɣmisen-a i aɣ-d-yezwaren, ur d-lhan ara d wayen iḍeṛṛun, ugar n tira n yimagraden i d-yettawin s umata ɣef umennuɣ adelsan akked wayen yerzan tutlayt n tmaziɣt. Ihi tarbaɛt-nneɣ iɣef yella i lmendad mass Tahar Ould Amar, tekka-d ansa-nniḍen, newwi abrid i nwala iwulem akken tamaziɣt ad tuɣal s tidet d tutlayt n tɣamsa am tutlayin-nniḍen, akken ur tettɣimi ara kan tettmeslay ɣef yiman-is beṛṛa i wunnar n taywalt. Tirmit-nneɣ teɣra-d i tiyaḍ, ɣer zdat tlul-d Teɣremt, isebtar n Soummam News d usebter n Echaâb, ɣer taggara ula d l’APS tessufuɣ-d isallen s tmaziɣt mebla kra n wugur . Ɣas aya, labud lexṣaṣ ad yili imi walaɣ tuget n wayen i d-yettefɣen deg yiɣmisen-a i aɣ-d-iḍefṛen d isallen n yidles, yewwi-d ad fken azal i yisallen-nniḍen i yuḥwaǧ yimeɣri ama d isallen n temnaḍin, addal, tasertit, tadamsa…S wakka ara yemmed ugar lfeṛḥ n tmeɣriyin d yimeɣriyen n tɣamsa tamaziɣt i yettnernayen seg wass ɣer wayeḍ.

  Yacine Zidane, aneɣmas n’’Tiɣremt’’ (La Cité) :  tirmit-nneɣ tecba tin n La dépêche de Kabylie.Azmam-nni, yella-d d asileɣ amezwaru i yineɣmasen imaynuten imi neẓra i wakken ad d-yaru yiwen ilaq-as lmul deg uqerruy-is. Ma d uguren n tutlayt icudd aṭas ɣer umawal imi aṭas n yineḍruyen i yeḥwaǧen aya. Asdukkel n umawal n tɣamsa d yiwet n temsalt i izerben akka tura daymi nezmer ad d-nini timlilit-a tusa-d am wakken d tifrat i wuguren i d-nettmagar. Ihi, deg-s yella-d umbaddal n tiktiwin u adlis ara d-yeffɣen ad yili d amnir i tɣamsa. 

 Slimane Ziani, aneɣmas n ṛradyu tis snat : yelha ad nemmeslay ɣef wuguren akked tifrat-nsen maca nruḥ ad nefru ugur, nufa-d ugur. Deg uskasi n ugraw, nerran-tt kan i wawal.

 Taqbaylit tuẓ aṭas ɣer sdat. Ihi mačči deg-s i yella wugur. Ugur yella deg yineɣmasen imi ur qqaren ara idlisen. Lukan ɣran ayen yellan deg tsekla taqbaylit, wama ugur n umawal ad yifsus. Ma d asnulfu n ywet n tutlayt tamaziɣt, abrid-is iḍul nezzeh, mačči n tura.

  Nourredine Saad, aneɣmas n TV4 :  tanemmirt i HCA ɣef temlilit-a. Acu kan ilaq ara ad neḥbes dagi. Deg umahil-nneɣ, yella umawal izeben, yeḥwaǧ tiririt s wass-a daymi i d-nniɣ d ayen igerrzen imi nemlal. Ass-a, nemlal d wid akk yettmeslayen tamaziɣt n yal tama n tmurt, niqal nenna-as dayen tenger. Ilaq ad neḥṣu taɣamsa mačči d tamsalt n umawal, tamsalt n usileɣ, daɣen.

  Linda Haddad, taneɣmast n ṛradyu tis snat :  seg wasmi lliɣ meẓẓiyeɣ i bɣiɣ ad iliɣ deg ṛṛadyu n teqbaylit.Ihi, wwteɣ armi wwḍeɣ s iswi-w. Ma d timlilit n wass-a, d ayen yelhan acu  kan yif-it lukan nemlal d igrawen :  leqbayen i yiman-nsen, icawiyen i yiman-nsen…atg axater uguren mxalafen. Yal wa ad yesnerni tameslayt yesseqdac syin ad d-yaweḍ wass, ahat, anda ara d-yili usdukkel.

  Abdellah Kherif, aneɣmas n ṛradyu n Boumerdès :  ugur ameqqran d lexsas n umawal di kra n yiḥricen yecban, tadamsa, tadawsa…atg Ma nessexdem awalen itraren, ad aɣ-d-inin, mačči d taqbaylit, ma neǧǧa-ten akken s tutlayin-nniḍen, ad aɣ-d-inin, diɣ, mačči d taqbaylit. Ula d ameslay ma newwi-t-id di temẓabit, ur tqebblen ara ahat wid-nneɣ…

<p style="text-align: right;"> Yesteqsa-ten Hocine.M 

  
 Ass n 16 yunyu iɛeddan, yettwaldi s wudem unsib umezgun n tezzegzewt n Buṭeɣwa, deg Taddart n Ayt Ɛisa, tadayra n Uweqqas. I lmend n waya, ttwararent-d kra n tceqqufin n umezgun seg 22:00 n yiḍ d asawen, ɣef teɣzi n kraḍ n wuḍan. 

 Am wakken tuɣal tejmilt i unaẓur Ɛezdin Berquq, sdat imeyyaten n lɣaci i d-yerzan seg waṭas n yimeḍqan n twilayt n Bgayet. Ugar n setta n wayyuren n ubnaw d leɛtab, yewweḍ-d dayen qrib ihegga ubraḥ-a ara d-yawin timerna i temnaḍt n Uweqqas, d Bgayet merra. 

 « Ulamma ur yekfi merra, maca nufa ilaq-aɣ ad t-neldi ad nessenqes fad i lɣaci. Fad n umezgun d tmussni. Annect-a yakk yefka-aɣ azref imi aṭas i d-yerzan seg yal tama. Ahat wwḍen 2000 n yiterrasen deg wass wis kraḍ ». 

 Akka i aɣ-d-tenna Massa Farida Ǧabri, taselwayt n tdukkla « Tadukkli n Ayt Ɛisa » i yellan i lmendad n usenfar-a. 

 Deg kraḍ n wussan-a n teldayt, aṭas n yimura d yicennayen i d-yerzan ɣer Buṭeɣwa ad ḥeḍren i teswiɛiwin yelhan n umezgun deg uberreḥrar, am Akli D d Racid Ulebsir. 

 Amaru-a dɣa yefka azal n 100 n yidlisen-is i tdukkla-a, d tallelt sɣur-s ɣef wayen akk txeddem. Ad d-nerr awellih dakken mazal ad kemmlen lecɣal n umezgun akken ad yamed. 

 Am yifergan, tixxamin n usizdeg,… atg. Ɣef taluft-a, terna-aɣ-d tselwayt: « Tazwara, ilaq ad nesnemmer merra iwaziwen i t-yebnan, i t-id-yessawḍen ɣer wamek yella tura. Ma yella d akemmel mazal ad ilint twiziwin-nniḍen skud nesɛa ilemẓiyen». S wakka yettwabna i tikkelt tamezwarut umezgun deg ugama s yidrimen n ugdud. 

 D ayen ara yelhun i yilemẓiyen iḥemmlen taẓuri-a tamenzut, bɣan ad d-beyynen tizemmar-nsen deg usnerni n yidles azwaw.

  M. K. 

  
 Umbaɛd mi d-ibeggen uselway n tɣiwant leqsar s lejrid n yemdanen id -yesfayden s tnezduɣin tegla-d s lferḥ n wid iwumi tettunefka tnezduɣt anda id- ban lferḥ ɣef udmawen nsen imi nnan-d akken ami d ass-a ineẓra ass amellal acku acḥal ayagi ttrajun melmi ara d -ban lejrid-agi iten-icuɣben acḥal -aya ,Si tama nniḍen lejrid-a tesbegned imdanen yesḥisfen meḥsub d wid ur yewwin ara tanezduɣt anda nnan-d belli ula d nekni nuklal iwakken ad nawwi tinezduɣin imi nettidir deg yixerban ttazalen akk d aman akk d iqiḍunen anda id-ttawin ula d lehlak ɣef yilmeẓyen am wakken id begnen belli azal n 10-12 iseggasen-aya nutni ttrajun melmi ara as-nefken tinezduɣin , Ssuturen daɣen seg uselway n tɣiwant ad iɛawed tamuɣli-is mliḥ ɣef lejrida -agi id yeglan s lɣiḍ n waṭas twaculin i yettrajun acḥal iseggasen-aya nnan-d daɣen llan yemdanen ssutren deg iseggasen-agi kan ineggura 2012-2013 wwin ma yella d wid yessutren seg 2000-2001 ar ass-a d wussan mazal werɛd ur d-snefkin ara dayen yeǧǧan imssutren-a sbegnen-d lɣiḍ nsen ussan-agi iɛeddan zdat usqamu n tɣiwant . 

  
 Ass-nni n lexmis, 06 deg waggur n yebrir 2017 ɣef 13h30 n tmeddit, tella-d temlilt taseklant tis snat deg useggas-agi amaynut, sɣur Mass Kader Ali deg Temkerḍit tagejdant n tɣuri taɣerfant n lwilaya n Tizi Uzzu, mebeɛd tinna n Mass Attaf Mohammed, ass-nni n 02 deg waggur n meɣres iɛeddan. D timlilt ideg i d-yemselay umaru ameqqran Mass Ali Kader i wid i iḥemmlen tamussni ɣef wayen akk yura n yidlisen. Yella-d diɣen uskasi d widak i ḥeḍren dina. Ad d-nesmekti belli, Kader Ali d amaru n waṭas n yidlisen yecban: ungal “Uglan n tmurt” iwumi isemma netta “Les dents de la terre”, d yidlisen-nniḍen yecban: “Le vieux Fusil”, “La déchirure”…atg

<p style="text-align: right;"> A.A 

 
  
 Inelmaden i yellaqen ad ɣren deg tesnawit n Bujima&amp;epsilon,; gren tiɣri i tnemhalt n ttrebgga akked usqamu aɣerfan aɣiwan n Bujima&amp;epsilon,; i wakken ad tili tesnawit-nsen, yettwabnan yerna yettwaheggan. D ayen iɣef sḥassfen yisnawiyen, imi gan yakkan yiwet n tikli ɣer tewwurt n tesnawit-agi tamaynut, yerna deg ussan-agi ha-ten-an ḥebsen ɣef leqraya i wazal n ddurt. Nmugger-d tanelmadt Milisa i yeqqaren deg useggas wis sin n tusnakt, ha-t-an wayen i d aɣ-d-tenna: ‘’fkan-aɣ-d ttiεad i useggas iεeddan, uɣalen nnan-aɣ-d alamma d akerḍyur amezwaru n useggas-agi aɣurbiz 2016-2017, i 25 di yennayer-agi yezrin. Tura daɣen la ak-qqaren ar aseggas i d-teddun. Neṛwa rray-nneɣ mačči d izli, imi kra deg-nneɣ qqaren deg uɣerbaz alemmas n Yiεeffağen, wiyaḍ-nniḍen deg uɣerbaz alemmas n Ceεllal. Ma d lmakla ntett deg yiwen uɣerbaz amenzu, yerna ur ntett ara alamma ččan akk yinelmaden-nsen, i wakken ad nečč nekkni. Acḥal n tikkalt ur nettlhaq ara ɣer tneɣrit deg lawan, tikkal-nniḍen nettɣama mebla amaččiw. Nessaram aseggas i d-iteddun ad siwḍen ṣṣah, ad aɣ-llin tasnawit-nneɣ am nekkni am ladayrat-nniḍen n lwilaya n Tizi Uzzu, nessaram diɣen aseggas aɣurbiz 2017-2018, ad t-nɣer deg-s». D ayagi akk i yerran tudert d ulmud n yinelmaden-agi deg yir liḥala, amek i tebɣiḍ ad d-awin igemmaḍ igerrzen, ma nmuqel ɣer ttawilat i sεan wiyaḍ, maca imi sεan tabɣest ttifriren-d deg yikayaden n taggara n useggas.

<p style="text-align: right;"><span style="white-space: pre;"> </span>   Amazigh Ghani 

<div> 
  
 Mbeɛd amezwaru-ines i d-yeffɣen ɣur teẓrigin Tamazɣa, deg useggas n 2014, yessufeɣ-d ussan-a iɛeddan ucennay Qasi Ifaraten, mmi-s n temnaḍt n Buɣni, aḍebsi n ccna wis sin ɣur teẓrigin Yen Music. Iseɣrez-a amaynut, yewwi mraw n tezlatin s wawalen yemgaraden, ama deg tmeɣrut neɣ deg talɣa, d kra n yisental i yeqqen wa ɣer wa. Ma nmuqel-d i yizwal n tezlatin-nni, ad negzu kan ɣef wacu i d-ttmeslayent, maca ma yesla-asent yiwen, ad yefhem d anwa izen i yebɣa ad yessiweḍ ucennay i yimdanen, d wamek yettwali netta kra n tlufa. Deg tezlit tamezwarut iwumi isemma “Aḍar ɣer sdat”, d tezlit tis 5 iwumi isemma “Yeḥfa yiẓri-w”, yettcektay-d Qasi Ifaraten s uɣiḍi ɣef yir addad ideg i d-ggran watmaten-is Izwawen. Iban-d d win yesḥassfen daɣen s waṭas ɣef kra n ubeddel i d-yellan gar yiḍelli d wass-a d ɣef wansayen n tjaddit i yettruḥun. Tezlit tis 9 i umi isemma “Nufa anda truḥ”, ur yebɛid ucennay ɣef taluft n ucekti, maca s tɣara-nniḍen i d-yemmeslay. Deg-s yebder-d tamentilt n lḥif i ttidiren Yiqbayliyen, mi yenna:

 <em> Nufa anda truḥ Gar lluban akked uǧilban Muḥ yerfa ɣef Muḥ Ixeddem lfayda ur tban Mazal-it mecṭuḥ Aqerru-ines d aciban Γlin-as wuglan… </em>

 « Ayen xedmeɣ deg uḍebsi-agi amaynut, icuba wid iɛeddan; s wul i cennuɣ ama ɣef teqriḥin i nettwali di tudert n wiyaḍ, ama ɣef tid i nedder, neɣ ɣef wuguren n tdukkli di temtti-nneɣ ». I aɣ-d-yenna ucennay send ad ikemmel: « Ssarameɣ ad yehwu i waṭas n wid ara as-yeslen. D win i d iswi-iw ameqqran ». Aṭas n yimeslayen ara isel win yettḥessen i yiseɣrez n Qasi Ifaraten i yecna s uɣanib n cceɛbi. Ideg yesseqdec tirmit i d-yesɛa deg umecwar-is aɣezfan i d-yelḥa seg wacḥal d aseggas tura. Dɣa, yewwi-d ad d-nesmekti d akken acennay Qasi Ifaraten yella deg yiseggasen n 80 deg Ugraw Ifaraten i yettwassnen zik s yismawen n wid yellan deg-s. Gar-asen amaẓwan Salem Qerruc d wiyaḍ. Maca kra n teswiɛt msebḍan, yuɣal icennu i yiman-is imi iḥemmel ccna.

  Kaisa Khalifi 

  
 Tifranin i usqamu aɣerfan aɣelnaw n 04 seg maggu yezrin llant-d deg Tubiret di tegnatin yessefraḥen seg tama, yesseḥzanen seg tayeḍ. Tamenzut dakken tuget n tamiwin n twilayt ddrent asihar-a deg lehna, yella wanda I d-rren yimbuṭiyen I teɣri tasebḥit n wass. Tayed, d tin ur d-nefki ara udem iwatan, imi llan-d cwalat deg kra n yimekwan anda tewweḍ liḥala ɣer truẓi n yisendyaq d uḍegger n lejridat deg yiberdan. D ayen I yessawḍen ahat amḍan n yimbuṭiyen ur yewwiḍ ara s aswir yetturajun. Ihi, I 12 n ddayrat yellan deg Tubiret, amyizwer yeḍra-d ɣef 09 n yikersiyen deg usqamu aɣerfan aɣelnaw n Zighout Youcef. S tidet, segmi kan I tebda ddiɛaya n tefranin, lḥers yella-d gar yimrecḥen n 17 n lejridat I sersen yikabaren, imi ulac ula d yiwet n yilelliyen. Ɣef teɣzi n ddiɛaya, yal tama acu I d-tewwi d amrig iwakken ad tqenneɛ imdanen ad ddun yid-s, seg lehna d taɣdemt alamma d amwati aɣelnaw tɛeddiḍ-d ɣef yizerfan n umdan, yal akabar s tezlit-is iwakken ɣer taggara d akabar n Ahmed Ouyahia I d-ḥellan 03 n yikersiyen, iḍfer-it-id FLN s 03 n yikersiyen nniḍen iwakken ad ttwaferqen tlata ineggura yiwen i MEN, wayeḍ ANR aneggaru i FFS. Tikkelt-a, d akabar n Mohcine Belabbes I yuɣen tiyita imi ur yessaweḍ ara ad d-iḥelli amkan-is am waken I iwulef deg yiseggasen yezrin. Tikkelt-a, mebla ccekk, d cwalat yellan anda akken I iwulef yettawi-d leswat I t-yessawḍen ɣer yir liḥala. Ayen I yeswehmen diɣen, d amkan n Boualem Zidane ur d-nelli ara, imi amdan-a yettwasnen deg unnar n umennuɣ mgal rrebrab ibedde-d s yiwet n lejrida deg ukabar n Amara Benyounès. Aṭas I t-yurjan ad d-yifrir, maca ɣer taggara ur yessaweḍ ara ad d-iḥelli azal n leswat iwulmen. Tamsalt daɣ yefɣen I tanumi deg Tubiret d tin yerzan ikabaren inselmawiyen, iwulfen ttawin amur-nsen. Tikkelt-a, ur ssawḍen ara ad d-awin ula d yiwen n ukersi, ɣas akken ama HMS neɣ Taj neɣ ahat akabar n Djamel Abdeslam, ur ssawḍen ad d-ḥellin imukan-nsen deg twilayt I nwan d ayla-nsen. Deg tefranin n useggas-a, iwulem ad d-nini belli RND yekcem ddiɛaya ɣef tefdent, iruḥ amzun deg tuffra slid kan agraw I d-yellan mi d-yusa Ahmed Ouyahia. Ma d imrecḥen-is, ur ǧǧin ula d yiwet n tama ur wwiḍen ara ɣur-s d acu kan mebla ma yella-d uhetwir n yisawaḍen d yigrawen. D yiwet n tsetratijit I yeḍfer Dr Bouha, iwakken ad yessiweḍ s agemmuḍ n 03 n yikersiyen ɣas akken I yeḍmeɛ ugar ɣef leḥsab n wid I d-ibedden ɣur-s. Ilaq kan ad d-nesmekti belli iɣallen n laman llan-d di lmendad ɣef useḥbiber ɣef tefranin-a, imi ɣas akken llan-d cwalat, nutni qublen-ten s umeyyez iwakken ur d-ḍerrunt ara txeṣṣarin. Wissen kana hat tifranin I d-iteddun, tid yerzan asqamu n twilayt, d wid n tɣiwanin ma ad d-ilint deg tegnatin am ti neɣ ad tbeddel teswiɛt ?

  Smaïl Merzouk 

  
 Ass n 7 deg yennayer iɛeddan, yella ujenyur deg tsenselkimt Mass Muḥend Belqasem d inebgi n Tdukkla Tadelsant Tiɛwinin i usenɛet n yiwen n usarag s wazal-is. Asarag-a, yewwi-d ɣef tsenselkimt s tezwawt. Imi simmal yettili-d uqeddic sɣur kra n trebbuyaɛ, simmal tbeddu tezwawt, tseɛɛu amkan deg umaḍal n Web. Yemmeslay-d mass Muḥend Belqasem ɣef yifecka isenselkamen(outils informatiques ) d yiseɣẓanen i d-yettwasuqlen taggara-a kan ɣer tezwawt; am Mozilla, LibreOffice, Thunderbird , Skype, atg. ‘’Newwi-d awal s umata ɣef wazal n useqdec n tsenselkimt s tezwawt. S tezwawt dɣa, mačči s tmaziɣt. Nesken-d ula d ttbut s wudem ussnan acimi ilaq isekkilen ilatiniyen mačči d wiyaḍ», i aɣ-d-yenna win igan asarag. Ugar n waya, iberreḥ-d umsureg ula ɣef yisenfaren isenselkamen i yellan deg ddhen, neɣ deg ubrid n beddu. Ɣas ahat ttwalaqayen-d ayendin d ugur, am ttawilat d tuɛert n usuqel n kra n tenfaliyin, meɛna anda yella lebɣi, ɣelbent-t tzemmar. Ma ɣef tegnit s umata i d-yellan ddaw tecḍaḍt n Tdukkla Turmidt Tiɛwinin, yenna-aneɣ-d Muḥend Belqasem: ‘’zemreɣ ad d-iniɣ tgerrez s waṭas. Ur urǧiɣ ara ad d-asen wannect-nni d imdanen, ad ḥeḍren, gar yilemẓiyen d yimɣaren. Yiwen n umɣar ɣlin-as-d ula d yimeṭṭawen imi yeẓra sanda tewweḍ tutlayt-nneɣ’’. S wakka, yemlal uqeddic n Tdukkla Tiɛwinin, i as-yekkren i usuddes n yisaragen, akked yiwen n umeɣnas d umussnaw deg wannar-a n tsenselkimt, almi d-fkan agemmuḍ yelhan.

<p style="text-align: right;"> M. K. 

  
 Ddurt kan segmi sfugglen ass aɣelnaw n yimeɛḍar, kkren yiɛeggalen n Tdukkla Tadelsant «Idles» i uheggi n tigawt-nniḍen akked yimdanen at asrayen uzzigen (besoins spécifiques). Tikkelt-a, d tuffɣa seg Xerraṭa i d-yellan d ahil, akken ad yebbuḥri wa, ad yettwakkes uxiqi ɣef wa. Tanezzayt n tazwara n ddurt yezrin, ṭṭfen yiɛeggalen n tdukkla d yimuḍan abrid ɣer waɣir icebḥen n Jijel. D tirza ur nezmir ad tettwattu ɣef wakken i d-yenna yiwen seg wid i d-yessuddsen asihar, imi ala azmummeg i izedɣen udmawen. S wayen akka i d-yettilin deg unnar, d lebɣi merra i iɛemren at tidukkla-a, nessaram ad yili usemmed n leqdic deg Draɛ Lgayed ula ɣef yidles i tettawi d isem tdukkla-a. Afud igerrzen!

<p style="text-align: right;"> M. K. 

<div style="text-align: right;"> 
  
 Uqbel tirza-ya n yixeddim, mass Amara Benyounes s yisem-is d amaray amatu n ukabar n Umussu Agdudan Azzayri (MPA), yexdem timlilit akked yimeɣnasen n ukabar-is anda i d-yefka awal ɣef waṭas n temsal icudden ɣer tsertit n tmurt. Timlilit-a i d-yellan tameddit n wass n laṛebɛa 18 meɣres, usan-d ɣur-s aṭas n yimeɣnasen n ukabar seg yakk tiɣiwanin n lwilaya n Bgayet. Deg awal i d-yefka i yimeɣnasen n l’MPA, mass Amara Benyounes yerra di tazwara tajmilt i yimeɣrasen n tegrawla taɣelnawt ladɣa ilmend n lɛid n ternawt ( 19 meɣres). Yesmekta-d wid iḥeḍṛen s umennuɣ n yimezdaɣ n temnaḍt n Leqbayel ilmend n tlelli n tmurt imi tamnaḍt-agi tezga  d nettat i d adif n Lezzayer : «  Ulac tamurt n Leqbayel mebla Lezzayer, ulac Lezzayer mebla tamurt n Leqbayel », i d-yenna deg awal-is. Mass Amara Benyounes iwekked-d deg awal-is ɣas ma d ṣṣeḥ tamurt n Lezzayer mazal tettemlil uguren maca : « Tif aṭas timura n Tmazɣa i yaɣ-d-yezzin », anda iwehha ɣer Tunes d Libya i yenhewwalen segmi i d-iɣum fell-asent wayen umi semman « tafsut taɛṛabt ». Ɣef temsalt-agi daɣen, mass Amara Benyounes yesmekta-d s tixuṭṭert n umennuɣ aserti imi d netta i d lsas n tugdut, amennuɣ ideg d-yewwi ad gtent tmuɣliwin mačči ilmend n uhuddu n tmurt maca ilmend n lebni-s. Ɣef waya, deg awal-is yefka-d tiɣri i wudmawen n tsertit n tmurt ur nelli ara deg udabu akken  leqdic-nsen ad yebnu ɣef tdukli d usibɛed n tmuɣli ilmend n lmaṣlaḥa n tmurt n Lezzayer. «  Mačči   win i wumi ɛeṛqent ad iṛuḥ ad d-yessufeɣ ilmeẓyen ɣer ubrid. Tasertit ilaq ad tbedd ɣef wahilen iṣeḥḥan d tɣimit ɣer ṣṣwab. Ma d wid yenwan abeddel ad d-yekk seg tuffɣa ɣer ubrid ɣelḍen, nwala acu i yeḍran di tmura taɛṛabin ideg teɣli ddula, ufan umbeɛd abrid yimeṭṭuṛfa akken ad ldin abrid n ccwal war tuɣalin». Dɣa ɣef tneqqiḍt-a n tuɣalin n yislamawiyen imeṭṭurfa ɣer unnar aserti di Lezzayer, iḥedder-d kra n yikabaren d wudmawen n tsertit i yettnejmaɛen yid-sen, ɣas ma ẓran dakken at Icumar-agi zgan ttilin d ugur i unegmu n tmurt. Da mass Amara Benyounes yefka-d amedya n tuffɣa-nsen mgal n tukci n yizerfan i tmeṭṭut ɣas ma ddula tazzayrit tger asurif di temsalt-a, iswi ɣer zdat d aseɛdel gar-as akked urgaz am wakken yella lḥal di tmura yetqeddmen.  Nnig n waya, mass Amara Benyounes yemmeslay-d ɣef waṭas n temsal icudden ɣer tsertit n tmurt, ladɣa  tamsalt n usufeɣ n lgaz n uẓrar anda i d-iwekked dakken aya ur yelli ara deg wahil n udabu di teswiɛt-a ideg nella.                               <span style="white-space: pre;"> </span>                

<p style="text-align: right;"> Mokrane Chikhi   

  
 Tanmehla n yidles n lwilaya n Bgayet, akked Tiddukkla Tadelsant Itri n Akbou, s tallelt n usqamu aɣerfan aɣiwan n Akbou, suddsen-d timlilit tis mraw d kraḍ (13) n tfaska n umezgun amaziɣ n Soummam, i d-yellan deg wussan-agi. Tebda ass-nni n lexmis 15 yunyu, tekfa ass-nni n ahad 21 seg waggur-agi n yunyu ideg nella. Tettili-d temlilit-agi deg tezrigt-is tis 13 deg uxxam n yilmeẓyen Abderrhmane Fares n Akbou, deg lwilaya n Bgayet. Ass-nni n ahad 21 deg yunyu 2017, tella-d tukci n yigerdasen n usebɣes i wid yettekkin deg temlilit-agi tis 13, am wakken daɣen i fkan arrazen i tceqqufin i d-yufraren, akked d tmeɣra n taggara i d-yellan si 21h30 d asawen. Ihi ha-ten-in wid i d-yufraren; arraz n uhanay amaway ( Meilleur spectacle) yettunefk i 03 n tmezgunin: taceqquft “Taɣdemt taqudart” n Tiddukkla Itran n Tqerbuzt. Ma d arraz n uhray yufraren (Mise en scène) yuɣal i Mass Abderrahmane Houche s tmezgunt “Tawrent n tiḥerci” akked Mass Okbaoui Cheikh s tmezgunt “Jules César”. Arraz n tsifrant n tmeṭṭut (Meilleure interprétation féminine) wwint-tt snat n tlawin-agi; Massa Benkhider Dina akked Massa Madi Wissam. Ma d win n urgaz ḥelant-id sin yirgazen wigi d; Mass Dahmani Kamel akked Fellag Malek. Ma d arraz n tesqamut yettunefk i tmezgunt “Le monde fou” n uxxam n yilmeẓyen.

  Ghani Amazigh 

  
  7 n yiɣrbazen deg Tubiret…  

 Tella-d tulya tunṣibt n 7 n yiɣerbazen deg lwilaya n Tubiret, taṣebḥit n wass-nni n larebɛa yezrin, i d-yellan d ass amenzu n tuɣalin n warrac ɣer leqraya. Gar sebɛa-agi n yiɣerbazen, llan setta deg-sen d iɣerbazen imenza. Sin seg-sen deg tɣiwant n Tubiret, tlata-nniḍen deg Ṣur Lɣezlan, wayeḍ deg Lexḍariya. Akked yiwet n tesnawit tamaynut deg tɣiwant n Meɛla, i d-yezgan tama n ugafa-amalu n lwilaya n Tubiret.

  … Rebɛa-nniḍen deg Bgayet… 

 Deg wass amenzu n unekcum n yinelmaden ɣer tneɣriyin-nsen i useggas-agi aɣurbiz amaynut 2017/2018, ula deg lwilaya n Bgayet, yella-d uftaḥ n ukuẓ n yiɣerbazen ijdiden, i d-yernan aseggas-agi. Iɣerbazen-agi d wigi: sin n yiɣerbazen imenza ldin tiwwura-nsen i yinelmaden ass-nni n amhad iɛeddan lewhi n 07h30 n ssbaḥ, yiwen deg tɣiwant n Bgayet, wayeḍ deg tɣiwant n Amiẓur. Tella-d diɣ tulya n yiwen n uɣerbaz alemmas deg Tiniri, yetabaɛen ɣer ladayra n Ukfadu, akked tesnawit tajdidt deg tɣiwant n Tuja, deg ladayra n Leqsur. Am wakken daɣen i bnan azal n 32 n tzeɣwa n waddal akked wazal n 23 n yinurar n wurrar i lfayda n yinelmaden yeqqaren, ladɣa wid n uɣerbaz alemmas d wid n tesnawit.

  … Deg Tizi Uzzu, llin tlata n yiɣerbazen 

 Ula deg lwilaya n Tizi Uzzu, llin kraḍ n yiɣerbazen-nniḍen tiwwura-nsen i yinelmaden ijdiden n useggas-agi. Yiwen deg-sen d aɣerbaz amenzu n tama n Uẓeffun, akked tririt n sin n yiɣerbazen-nniḍen ilemmasen d tisnawiyin .

  Ghani Amazigh 

  
 I lmend n umulli wis 37 n tefsut n yimaziɣen, d umulli wis 16 n tefsut taberkant, aɣerbaz alemmas n sin yimeɣrasen Tellal Mohamed n taddart n Akaoudj smektan-d tidyanin n 1980 d 2001. Ihi leqdic yella-d ass-nni n ahad tameddit n wass, deg tlemmast n uɣerbaz-agi. D leḥrara-nni n tnemhalt d kra n yiselmaden, ladɣa wid n tmaziɣt i yesawḍen ad xedmen ahil s wazal-is, ulamma ur heggan ara iman-nsen armi d ddqiqa taneggarut, yerna ur sɛin ara aṭas n wadeg anida ara xedmen leqdicat. Armud-agi, yebda si 13h00 n uzal, imi tasebḥit ɣran warrac. Bdan leqdic-agi s kra n temsikniyin i icudden ɣer yidles d tmagit tamaziɣt, gar temsikniyin-agi llant tid n tgella (lmakla) : tiɣrifin, lemsemen, lexfaf, aɣrum aqquran, sseksu, berkukes, abisar…atg. D lemwakel i d-wwin yinelmaden s timmad-nsen seg yixxamen-nsen. Llant tid n yidlisen, tid n tɣawsiwin tiqburin, tella-d diɣ temsikent ɣef tudert d yimuhal n Lmulud At Mɛemmer, tella-d temsikent n wumuɣ n yismawen n 24 n yimdanen yettwaṭṭfen ɣer lḥebs deg 1980. Yella-d usrag d amecṭuh sɣur Massa Saddallah Farida, d taselmadt deg uɣerbaz-agi, i d-imeslayen cwiṭ ɣef tefsut n yimaziɣen (ssebba-s, ineḍruyen, s wacu i d-tegla…). Am wakken diɣen i d-tella tɣuri n yisefra sɣur kra n yinelmaden yeqqaren dina. Ayen iggerzen aṭas deg leqdic-agi, imi tuget n tselmadin lsant-d tiqneddyar n leqbayel, ula d tanemhalt n uɣerbaz-agi s tqenddurt n leqbayel i tettawi tettara. Mebla ma nettu tinelmadin diɣen i d-yerzan seg uxxam ɣer uɣerbaz s tqenddurin, ma d inelmaden s yibernas icebḥanen. Massa Ait Taleb, d tanemhalt n uɣerbaz-agi tenna-d : “Nessarem iɛejba-asen i warrac leqdic-agi ameẓyan, nessaram tikkelt i d-iteddun ad nexdem ugar. Neɛreḍ ad d-nsiken iman-nneɣ belli d Leqbayel , d Imaziɣen ama s umeslay, ama s lebsa, neɣ s lmakla…atg. Nexdem kan ayen iwumi nessaweḍ imi ur nesɛi ara amkan iwessiɛen ideg ara txedmeḍ kra n leqdic meqqren. D tikkelt tamezwarut ideg ara nessfugel 20 yebrir, ncallah mačči d taneggarut, nessaram diɣen ad nili d amedya i yiɣerbazen-nniḍen, i wakken ad xedmen ayen iwumi zemren swayen sɛan d ttawil”.

  Adaoun Abdelghani 

  
 Llan kra n yimdanen, nwan awi-d kan ad d-afen tifrat i wugur xas ulamma ad d-xelqen wayeḍ yugaren amezwaru-nni. Ɣur-sen, meɛlic d tayerza n ulɣum, ayen akk i d-yekrez ad t-yerkeḍ. D ṣṣaḥ, imdanen sḥassfen imi iberdan n tmurt ččuren d ammus, uɣalen d igudiyen mebla tilas. Aṭas i yettlummun wid-nni iḥebbsen s ṭunubilat ɣer tama n ubrid, tessen, syin ṭtaǧǧan tiqreɛtin dinna, ttembbabbayent ta ɣef ta alamma tewweḍ d taffa. Aya yettak udem n ddir i twennaṭ akked yimezdaɣ-is. Acu kan, ilaq ad iwali bnadem tidet s yiwet n tmuɣli, mačči s tneḥyaf neɣ s wuden n ddin kan. Ugur n wammus mačči d tamsalt n wid itessen kan, d tamsalt n yimezdaɣ akken ma llan. ‘’Wid itessen, ṭeggiren tiqreɛtin, wid yettẓallan, ṭeggiren iḍuman’’ i aɣ-d-yenna yiwen umezdaɣ. 

 Llan kra, ɣillen ufan-asen-d tifrat i wugur-a. Kkren ssan akk leryaf n ubrid d tiqreɛtin n lbirra i wakken ur ḥebbsent ara tkeryas dinna. Ɛlaḥsab-nsen, ma ur ḥbisent ara ur d-yettili ara uḍegger n teqreɛtin. Acu kan, ttun yiwet n lḥaǧa : d nutni i yeččuren rrif n ubrid s teqreɛtin, ayen icemten nezzeh iberdan. Ula d wid yebɣan ad ḥebsen ma yettuḥettem fell-asen, ur d-ttafen ara amek, ur d-ttafen ara ciṭ n umekkan ilem. Daymi qqaren : ’’ad yekkat aɣyul, ad yettdari taberda’’. 

 Yerna, tifrat, tella ɣer tudrin n tmurt n leqbayel. Tella ɣer taddart n Zoubga akked Yigersafen d tiyaḍ-nniḍen. D imedayaten limer yella ‘’cit n ṣswab maḍi, maḍi’’.

  Et puis, akken i as-yenna winna :  

 ‘’Ḥemmleɣ tayri d waman ṣemmneḍ,

 Ḥemmleɣ ajeǧǧig n tefsut,

 Ḥemmleɣ lemwansa n tmeṭṭut.

 I merde i win iruḥen,

 Ɣer lgirra yegla s tefruyt.

 Awit-d un coup, awit-d sin,

 Di lxater n wid yemḥemmalen,

 Di lxater n wid yessefruyen.

 I merde i wid iruḥen, 

 Ɣer lgirra akken ad nɣen,

 Ɣer lgirra akken ad mten.’’

<p style="text-align: right;"> Hocine.M   

  
 D ayen i yerran tanmehla n yidles n Tizi uzzu, ad tefren Taddart n Ceṛfa i yebbaɛden azal n semmus (5) ikilumtren ɣef temdint n Uẓeffun i beddu n usfuggel n dduṛt tadelsant n Tefsut n Yimaziɣen

 Yal tamnat di tmurt n leqbayel s wansayen–is, maca llan wid i tent–id–icudden, i tent–id- isegrawen . Yennayer , lɛineṣla , iweǧǧiben… Amager n tefsut, neɣ am wakken i as-qqaren : Tiririt Uzal, d yiwen seg wansayen i d-yessegrawen tamurt n leqbayel s umata, ahat mgaraden deg usiwel–is, d unamek n usfuggel-is, maca, azal yiwen . Tamnaṭ n Uẓeffun , asffuggel n umager n tefsut mačči d awal kan , d azamul seg yizamulen n yidles amaziɣ, idles Aqbayli i yessiǧhiden tagmat gar yimezdaɣ n tudrin. D aseḥbiber ɣef yiẓuran n tudert tazedgant i d-ǧǧan imarawen imezwura, d asfillet i yimal n tmeddurt wer uguren . Tiririt Uzal, d tafelwit i yettusunɣen s tecraḍ n tsednan. Mi yeffeɣ uḥeggan amezwaru neɣ win i wumi ssawalen : “ Aḥeggan n wakli” i d-yettasen di sebɛa n wussan ineggura n meɣres ɣer leqbayel, ad yekcem uḥeggan wis sin, neɣ aḥeggan aḥurri, dduṛt tamezwarut n yebrir. Timɣarin, ad bdunt aheggi i usfuggel n Tiririt uzal .D ayen i yerran tanmehla n yidles n Tizi uzzu, ad tefren Taddart n Ceṛfa i yebbaɛden azal n semmus (5) ikilumtren ɣef temdint n Uẓeffun i beddu n usfuggel n dduṛt tadelsant n Tefsut n Yimaziɣen . Ahil, d amesbaɣur , imi ɣer wayen i d-thegga tenmehla n yidles d wayen i d-heggan imezdaɣ n taddart, d ayen isefṛaḥen . Azal n 250 n yinelmaden d tnelmadin n yiɣerbazen imenza d yiselmaden–nsen n lwilaya i d-yerzan , am wakken d aɣen i d-rzan aṭṭas n yinebgawen n lḥerma , imawlan n yidles , ineɣmasen , imeɣnasen, imedyazen akked yimḍebbṛen n tɣiwanin d uselway n wasun n Uẓeffun . Inelmaden n uɣerbaz (les beaux arts) n Iɛeẓẓugen , xedmen yiwet n tfelwit meqqren , tafelwit ara yeqqimen d asmekti i taddart . Ayen i d-ijebden lwelha n kra yellan dinna, d tigelliwin–nni i d-heggant tsednan n taddart n Ceṛfa: iwzan, seksu d ibawen s yikil d wudi n tfunast, ameqful (asfuṛu) s yimɣan yemgaraden s zzit uzemmur ur kkin waman , amerɣennis, tarnest, aɣeddu n wakli, tiffaft… Am wakken daɣen i d-nnawlent aɣrum n leḥwal i yecban aɣrum n bibṛas, imi d win i d-ttnawalent di Tiririt Uzal, seksu s tɣeddiwt d uqeddid (acedluḥ), seksu s tmellalin tuftiyin d ucebbaḍ …Temlal tẓuri tatrart d tẓuri n tsednan. Inebgawen n taddart, ksen lxiq i tmuɣli d uɛebbuḍ. Ayen i yernan cbaḥa, d asbuɣer d yizlan n temɣarin, d icewwiqen n yiggerdan d tggerdatin, yal yiwen yufa ayen yebɣa. Imḍebṛen n tɣiwant n Uẓeffun, ur stehzan ara deg uheggi, fkan-d ttawilat i iwatan, Tiddukkla tadelsant Taher Ǧawut , rnan-d iman-nsen ɣer leqdic . Tameddit n wass, rzan yinebgawen n taddart n Caṛfa ɣer taddart n Wulxu, taɣiwant n At Cafaɛ , sersen tamuqqint n yizeǧǧigen ɣef uẓekka n uzamul n tsekla, aneɣmas n tinzert, win yugin ddel d usmundel n yiɛdawen n tudert, aẓekka n Taher Ǧawut i yettwanɣan s terṣasin n at tmenqas d txidas . S yin, yal yiwen, yewwi abrid n tuɣalin , yewwi tifenda n yizeǧǧigen yemgaraden di tɣara d yiniten.

   Kader Belaidi 

<div> 
  
 Ass-nni n lɣemɛa iɛeddan, i d-tella yiwet n temlilit tameqqrant deg taddart Ait Allaoua,deg tɣiwnat n Iboudrarene i wakken ad semmin s wudem unṣib i yiwen n usebdad i yebnan s ddemma i yimeɣrasen Mbarek Ait Hammouda, Salem Ait Mohand Said akked Amar Ould Hammouda. Aṭas i iḥedren temlilit-ag, ad naf gar-asen : tiwaculin n tlata n yimeɣrasen-agi, imjouhad, tuǧgal d yessi-s n yimjuhad, amaru amatu n lwilaya n Tizi Uzzu, iselwayen n tɣiwanin n Ighil Bouamas, Iboudraren, Akbil akked Tizi Uzzu d yimdanen-nniḍen i d-yusan s lketra. Llant-d kra n tnagitin d wawal ɣef umecwar n yimeɣrasen-agi sɣur yimjuhad akked twaculin-nsen. Akka, dɣa, i d-yenna Ouahab Ait Menguellet, mmi-s n Mbarek Ait Menguellet : ‘’ferḥeɣ aṭas imi i d-tusam s waṭas ɣer temlilit-agi. Ayagi, yesbanay-d d akken imawlan-nneɣ ur ruḥen ara kan akka d asfel ɣef tmurt », i d-yesmekti uselway n tɣiwant n Tizi Uzzu, O. Ait Menguellet. Ma s tama n Tuddsa taɣelnawt n yimjuhad, yenna-d Si Ouali : « Akken kan tefra lgerra, steɛrfen yimḍebbren d akken Mbarek Ait Menguellet akked Ould Hammouda Amar d imeɣrasen. Aya, ulac fell-as. Ma yella seg tama n Salah Ait Mohand Salah, ar tura ulac arrat i d-ffkan yimawlan-is i wakken ad yettwasteɛref yis-s. Ihi, teqqim ɣer imawlan-is i wakken ad t-awin ɣer Kasma n Yattafen, syin ad yettwaceyyeɛ ɣer tneɣlaft n yimjuhad i wakken ad yettwasteɛref yis-s». Uqbel ad d-tili temlilit-agi, yerlla-d unejmuɛ deg Tasaft Ugemmun anda sersen timeqqunin n yijeǧǧigen ɣef yiẓekwan n Mustafa Bacha, Djaffer Ouahioun, Kaml Ait Hammouda d AzeddineYousfi.

  Hocine Moula 

  
 Mazal imezdaɣ n taddart ben Ɛli i yetabaɛen ɣer tɣiwant n wad lberdi ibeɛden azal 11 yikilumiṭren ɣef unẓul lwilaya n tubiret ṭṭfen deg yiwen n usirem d ameqqran akken aten-d wallin imḍebren tɣiwant s uṣenfer lgaz n temdint imi aṭas ayagi nutni ttrajun melmi ara d-yecraq yiṭij fell-asen , yerna d aɣbel yerran lwelha n 250 twaculin di temnaḍt-agi mebla ma nettu akken imezdaɣ-a ɛlaḥsab imeslayen-nsen ttidiren di tegnatin qessiḥen ɣef unadi n tqreɛtin lgaz acku trenu di leɛtab-nsen ladɣa deg ussan n tegrest imi asafar-agi ixus s waṭas di taddart yerra tettnerni di suma anda tettaweḍ ɣer 1000 idinaren i yiwet n tqerɛt , Si tama nniḍen wekkden-d akken ttruḥun ɣef uḍar azal 6 yikilumiṭren akken ad d-awwin taqerɛet n lgaz , Ma yella d wiyaḍ nniḍn yesefk fell-asen ad kerrun tikeṛṛusin akken ad ṣawḍen ad d-awwin asafar-agi imi iwilem , ɛlaḥsab kra n twaculin wekkden llan iɣublan nniḍen am lexsas n waman imi ur sen-ttawḍen ara yal ass imi ttasend tikelt di ddurt , dayen yeǧǧan imezdaɣ ssaramen seg yimḍebren teɛna temsalt ad d-afen tifrat akken ad sifsen taɛkumt ɣef twaculin-agi akked keffu yisura iɣublan .

<p style="text-align: right;"> Menas Abdelhak 

  
 Tezga-d tɣiwant n Lemɛatqa deg unzul n usamer n temdint n Tizi Uzzu, tebɛed fell-as s wazal 21 n yikilumitren. Tesɛa tɣiwant-agi 35 000 n yimezdaɣ d 45,29 km2 n wakal.

 Taɣiwant n lemɛatqa, ɣur-s lexsas d ameqqran deg yal iḥricen n tudert n yal ass, ama, daɣen, deg yisenfaren n unegmu yemxalafen. Dayen i d-yessekkaren lɣiḍ meqqren gar yimezdaɣ.

  Taɣiwant mebla iɣallen n usellek ( Protection civile) 

 Ayen iɣef tezzi lwelha deg temnaṭ-agi lemɛatqa, d iɣalen n usellek ur tesɛi ara ar ass-a, ladɣa deg lwaqt anda yewweḍ lgaz ɣer yal taddart. Am neẓra, d yiwen usafar i yesɛan lxuf meqqren deg tudert n yimdanen. Rnu ɣef aya, times yetḥazen tamnaṭ-agi, imi deg unebdu iɛeddan, tečča ulla d ixxamen s sebba n uɛeṭṭel n iɣallen n usellek i d-yussan seg lebɛid.

  Mebla sbiter neɣ axxam n usejji 

 Xas ulamma deg tɣiwant llan ugar n 35 000 n yimezzdaɣ, meɛna ur tesɛi ara sbiter. Ula d axxam-nni n usejji, ur yesɛi ara ttawilat iwulmen neɣ ɛad atraren. I wakken ad dawin yimezdaɣ-is, yettuḥettem fell-asen ad ruḥen ɣer tɣiwant n Ssuq Letniyen. Ɛlaḥsab n yimḍebbren n tɣiwant n Lemɛatqa, nnan-d d akken yeffeɣ-d usenfar n lebni n sbiter ameqqran deg yiseggassen-agi iɛeddan, maca mazal ar ass-a urɛad bdin lecɣal-is.

  Mebla annar n ddabex uḍar 

 sḥassfen aṭas yilmezyen d tdukliwin tinaddalin n tɣiwant ɣef yir liḥala i yettidir uḥric-agi n waddal deg tɣiwant-nsen. Aṭas-aya segmi ssuturen deg wid teɛna temsalt i wakken ad asen-xedmen annar n ddabex uḍar, acu kan ar ass-a, ur yelli d acu i d-ibanen deg-s.

  Mebla lbankat Gar yisenfaren igejdanen deg tuddert n yimdanen d lbni n lbankat, acku, aya yessishil tuder-nsen. Lexsas n wakal n lebni 

 D aɣbel meqqren deg unegmu. Ɣer yiɛeggalen n Usqamu aɣerfan aɣiwan, aɣbel ameqqran i d-ttmagaren d lexsas deg wakal n lebni, imi yal tikkelt mi ara d-yettunefk usenfar, ur d ttafen ara amḍiq i lebni-ines.

  Aneḥbus n usenfar n temkerḍit n tɣiwant 

 Asenfar-agi yettujerden deg useggas 2007 deg wahil n usenduq acrik n tmazdayin tiɣiwanin, yeḥbes azal n 9 n yiseggasen-agi ɣef sebba n lexsas n tedrimt. D asenfar i d-yewwin, deg wahil-nsen, kra n yikubar n tseritit i d-ibedden ɣer tefranin-agi n 23 deg unbir i deg-i nella. Ahat, ad as-d-afen tifrat sya d afella. 

  Ali Zalouk 

  
 Tala Amara, d taddart tameqqrant gar 17 n tudrin n tɣiwant n Tizi Rached, tezga-d ɣer tama n usamer n Tizi Uzzu, tebɛed fell-as s 15 n kilumitr. Zedɣen deg-s 2189 n yimdanen. Llant deg-s 5 n tliwa d ugar n 8 n yiḍwaren : Tileqqamin, Iwexliǧen, Tazrut, Tiɛerbiyin, Taqrabt n ugemmaḍ, Agni n Yisulan akked Tbelluḍt. Tesɛa sin yiɣerbazen : aɣerbaz amenzu d ulemmas, tesɛa axxam n yilmeẓyen, lbusṭa, axxam n usejji…atg 

<p style="text-align: center;"> Isem n tala Amara 

 Ɣef wakken i aɣ-d-nnan, mazal ur tefri s ttbut ɣef wansi i d-yekka wawal-agi ‘’Tala Amara’’. Nezmer ad d-nader 4 n turdiwin : tamezwarut, Tala Amara, bnan-tt iṭerkiyen deg useggas n 1690 ; tis snat, yekka-d wawal uddis Tala Amara seg Tala i iɛemmren imi teɛmer mačči am tliwa-niḍen ; tis tlata, d yiwen isem-is Amar U Yebrahim i iḍelben deg Yiṭurkiyen ad bnun tala-agi, dɣa, semman-as ɣef yisem-is ; ma d tis rebɛa, nnan-d d yiwen urgaz isem-is Amara i d-tenfa yemma-s iwumi qqaren ‘’Taɛbiṭ’’ netta akked gma-s Athmane seg tama-agi n Tamda imi xedmen tawaɣit. I wakken ad asen-semḥen u ad xelṣen tucḍiwin-nsen imi ulac leḥbus deg tmurt n leqbayel, ilaq ad d-afen tiliwa. Yal yiwen yufa-d tala, tettusemma ɣef yisem-is : Tala Amara, Tala Athmane.

<p style="text-align: center;"> Imezwura ɣer Tala Amara. 

 Ɣef wakken i aɣ-d-yenna Youcef Yefsah, tiwaculin timezwura ɣer Tala Amara d Yefsah akked Seklaoui. Acu kan llan wid i d-yennan d akken tawacult tamezwarut d Rakem, akka i d-yeffeɣ deg temlilit n tezrawt i d-ihegga uxxam n yilmeẓyen n Tala Amara.

<p style="text-align: center;"> Amezruy d tmetti n Tala Amara. 

 Taddart n Tala Amara, d taddart i d-yufraren seg yal tama n tmetti : ama seg tama n tdamsa, idles neɣ tafellaḥt. Tettuneḥsab d amuggar n tudrin : ttemlilin-d yimsebriden deg-s mi ara ttɛeddayen ɣer yixxamen-nsen neɣ ara qessden adrar i uḥewwes. Tuli ɣef lebḥar, neɣ ɛlayet s wazal n 300 n lmitrat. Tettwassen aṭas s uneɣmas n tilibizyu Smail Yefsah i yettwanɣan ass 18 deg tuber 1993 deg Bab-Ezouar. Am wakken ttetwassen, diɣ, s lǧameɛ-is i yebnan s yizamulen n yimaziɣen. Yesɛa, aṭas n ziyyar umekkan-agi. 

 Deg tlemmast n taddart, tella yiwet n teẓrut iwumi qqaren ‘’Taẓrut n lfatiḥa’’. Taẓrut-a, yal wa d taqṣiṭ i d-yettawi fell-as : llan kra qqaren-d d akken d Ccix i yeɣran lfatiḥa deg umekkan-agi asmi i yemsefraq akked yiwet n terbaɛt n ziyyar iwumi yefra ugur-nsen. Ma d wiyaḍ, qqaren-d d akken aẓru-a, yeɣli-d seg yigenni (météorite) deg useggas 1770. Aẓru-a, yemxalaf mliḥ ɣef wid n lqaɛa, ayen yeǧǧan amur ameqqran n yimezdaɣ ad amnen s turda-agi taneggarut. Kran n yisalifiyen, bɣan ad t-rẓen imi tettẓuren medden u ssaɣayen fell-as ticemmuɛin, cwi kan ur ṣsawḍen ara ɣer lebɣi-nsen imi i asen-tugi taddart ɣef wakken i aɣ-d-yenna yiwen yimḍebber n taddart. Mechuret, daɣen, taddart n Tala Amara s’’Tqerrubt n Useklawi’’(Deg-s lemqam, deg-s timeqqbert) akked ‘’Taxxamt n lǧir’’ i ttẓuren yimdanen s waṭas. Am wakken mazal ar tura ‘’Lǧameɛ n ṭṭelba’’ anda qqaren zik ṭṭelba u sɣaren deg-s Yirumyen deg lgirra-nni. Ɣer tama n lǧameɛ-a, yella yiwen uxxam aqdim yegrarben i yezdeɣ lɛesker n fransa anda yella ar tura lefḥem ‘’le charbon’’ n useggas 1957. 

 Deg Tala Amara i teḍra tfaska tamezwarut taɣelnawt n umezgun, aseggas 1998. 

<p style="text-align: center;"> Kra n wudmawen n Tala Amara.  

  Smail Yefsah :  d aneɣmas deg tilibizyu tazzayrit (1987-1993). Ilul ass n, 29 deg tuber 1962, nɣan-t ass n 18 deg tuber 1993 ɣef 8 n ṣbeḥ, 39 n wussan mebɛed zwaǧ-is. 

  Sidi Hend Aseklaoui :  d amrabeḍ n taddart. Mazal ar tura ttẓurun ‘’Taqerrubt n Useklawi’’. Nnan-d yenfa ɣer tmurt n Suriya imi ur iɛedda ara wawal-is deg temlilit-nni n Meqleɛ asmi mlalen ‘’Sḥab n ṭnac’’, imeqqranen n tmurt n leqbayel i wakken ad kksen lewrata i tmeṭṭut akken ur ttewraten ara Iṭerkiyen i yettaɣen tiqbayliyen ḥala ɣef lǧal n wakal.

  Amar Ouyacoub :  yettwassnen aṭas deg radyu tis snat s tmezgunin-is. Yurar netta d Jean Gabin deg yiwen n usaru. Yesɛa ugar n 1000 n tmezgunin timecṭaḥ, yurar deg 90 n yisura. 

 Ilul Amar Ouyacoub deg Tala Amara, isem-agi Ouyacoub mačči imi n Wat Yaqub. Nnan-d d isem n zyada. Yella yettrebbi uccen, yettawi-t ɣer lexla mi ara iruḥ ad yeks. Iwala-t-id  yiwen, dɣa yenna-as :  ‘’Amar akked yaqub, meḥsub Amar akked wuccen. Syin ṭṭfen-as-t’’Amar Ouyacoub’’.

  Abelkader d Abederrahmane Yefsah :  d imyura. Gar wayen yura Abderrahmane, ad naf : ‘’…et Cain tua Abel, 2012 i yewwin arraz wis sin n Taher Djaout, ma d adlis wis sin i d-yefɣen ɣef demma n usmekti n tmettant n gma-s Smail, isemma-as ‘’Souvients-toi, O Algérie, de Smail et de tous les autres’’

  Koceila Hamadini :  yewwi talɣuɣa n tefriqt deg lkarati (Karaté).

  Lyes Izri :  amyurar i yellan ɣer terbaɛt n JSK. Yekker-d akka tura mgal uselway n JSK, Hannachi.

  Ramdane Chibani :  d amedyaz n taddart.

 Mebla ma nettu snat n tlawin yettdawin imuḍan s leḥcawec i yesɛan ccan d ameqqran,ɣef wakken d-nnan.

 <span style="white-space: pre;"> </span>

<p style="text-align: right;"> Hocine.M 

  
 Araz amenzu n Muḥya n wewraγ di tezrigt tis snat n useggas 2015, n tira yelhan n umezgun s tutlayt n tmaziγt yuγal i yilemẓi Kamel Dahmani i tecqquft yura s usentel « Taxelwit n Cciṭan » anda is-ffkan (300 000DA). Tamesbanit-agi tadelsant tella-d γef teγzi n ssin wussan, 07 d 08 dujambar yezrin deg wexxam n yedles n Lmulud n At-Mεemmar n Tizi-Wezzu d wexxam n umezgun Kateb Yassin. D tajmilt i unaẓur Muḥya ilmend n usmekti n umuli wis 11 γef tmettant-is. Tagara n tezrigt-agi tis snat, yesdurrit-id wexxam n umezgun kateb Yassin s leḥdur n unaγlaf n yelmeẓyen d wadal mas Uld Σli Lhadi, lwali n lwilaya n Tizi-Wezzu mas Brahim Merrad, aselway n wesqamu aγerfa n ugarzu n Tizi-Wezzu, tawacult n Muḥya d twacult n tẓuri. Σumar Feṭmuc, anemhal n wexxam n umezgun n bgayet yerra tajmilt i wid yellan γef lmendad n temzizelt-agi, i ixedmen lxedma-nsen akken iwata lḥal ger-asen, Saεid Cemmax, Nurdin At-Sliman, Hassen Ḥelwan, Rabah Boucetta, Lyes Mokrab, Abdellah Arkoub d M’hana Boudinar. Dγa ma yella n uγal-d γer umzizwer n temzizelt-agi, araz amenzu n Muḥya n wewraγ yuγal i Kamel Dahmani i tceqquft-is « Taxelwit n Cciṭan », araz wis ssin n lfeṭṭa yewwit Sellami Djelloul i uḍris-is « Lanina », araz wis kraḍ yuγal i Mezghoud Nacer i tceqquft-is « Am win yettrajun tayri ». Ma yella d ssin n warazen n usebγes uγalen i Naït Sidnas Muḥand-Lεarbi i tceqquft-is « Rreḥba n imcenaf » akked Hamid Hamour i uḍris-is  » yewḥec lfil rrnu-d ggma-s ». Tamesbanit-agi tekfa s tikci n warazen u ttiεad di tezrigt id-iteddun.

<p style="text-align: center;"> Tudert n Muḥya 

 Muḥend Uyaḥya, isem-is aḥeqqani Muḥya Σebd Llah, ilul ass amenzu n Yunbir deg useggas n 1950 deg temnaḍt n Yiεeẓẓugen, taddart-is taḥeqqanit d At Rbaḥ tamnaḍt n Yibudraren. Yelmed deg Σeẓẓugen deg uγerbaz amezwaru d ulemmas, syen yekcem γer tesnawit n Σmiruc n Tizi-Wezzu.Ass mi d-yewwi akayad n lbak, yekcem γer tesdawit n Lezzayer tamanaγt deg useggas n 1968 anda yeḍfer tusnagt, almi d 1972. Syen yunag γer tmurt n Fransa anda ikemmel ulmud-is di tesdawit n Paris VIII, dγa imir kan yekcem gar terbaεt n ugraw n tezrawin γef tmaziγt « GDB », din i yebda asuqel n tceqqufin n umezgun seg tutlayin tiberraniyin γer tutlayt n teqbaylit, gar-asent Brecht «L’exception de la règle» yerra-tt-id γer teqbaylit s usentel «lldi imi-k, ddu d uḍar-ik» deg useggas 1974, yeskels-itt-id di tezrigin «Tala», syen yerna-d tiyiḍ deg useggas n 1975, amedya «Tacbaylit» akked «Sinistri». Leqdic n Muḥya ur yeḥbis ara deg umezgun kan, yura daγen tamedyazt s waṭas, γef tsertit, timetti, tigawt…. Ddeqs n yicennayen i d-icerwen seg-s, am Yidir, Ferḥat imaziγen imula deg usefru-nni i d-yessuqel Muḥya γer Boris Vian «Le déserteur» «Amẓarṭi», Barwagya i tecna terbaεt n yideflawen, «Muḥ n muḥ» i cnant tullas n ğerğer. Tewwi-t tmettant ass n 07 dujamber 2004 di tmanaγt n tmurt n Fransa Paris, yesεa 54 n yiseggasen.

<p style="text-align: right;">  Islam Bessaci 

  
 Ass-nni n larebɛa yezrin 18 deg waggur n tuber 2017 i mmden 24 n yiseggasen ɣef tmenɣiwt n uneɣmas akked umeɣnas meqqren Smail Yefsah. I ilulen ass n 29 tuber 1962 deg taddart n Tala Amara deg tɣiwant n Tizi Rached, deg lwilaya n Tizi Uzzu. Yelmed deg waṭas n yiɣerbazen n Tizi Uzzu, gar-asen; aɣerbaz n amenzu Hamouténe Ali, aɣerbaz alemmas Mouloud Feraoun, syin akkin deg tesnawit deg Lɛarc n Larbaɛa n At Yiraten, ma d almud-is asdawan, yella-d deg tesdawit n Lezzayer Tamanaɣt, anida yeɣra tussniwin n tsertit. Syin ɣer-s mi yekfa leqraya yekcem ɣer tɣamsa, deg tiliẓi n Lezzayer. Smail Yefsah, yella d aneɣmas yesɛan tabɣest akked tissas. Imi iwala belli tutlayt tayemmat n uɣref azzayri tettwaḥqar deg tiliẓi gar snat n tutlayin-agi taɛrabt akked tefransist, iɣaḍ-it lḥal aṭas imi tutlayt n lejdud tuɣal deg rrif. Yella yessaram ad d-yaweḍ anida ara teṭṭef amkan-is am tutlayin-nniḍen, dayen i d-yenna deg yiwet n tedwilt deg umaṭṭaf wis sin deg useggas n 1991, dɣa yenna-d: “Asirem-iw ameqqran ad waliɣ tidwilin deg tiliẓri n tmurt n Lezzayer s tmaziɣt, i wakken ur nettili ara d iɣriben deg tmurt-nneɣ…”. Tugdi mačči d ayla-s, ayen yellan deg wul-is yettban-d deg tigawin-is d uxeddim-is. Imi ula ma ggulen deg-s wat n yiččumer, nnan-as ad tḥebseḍ ayen txeddmeḍ, netta ur yerri ara aḍar ɣer deffir, maca d akemmel i ikemmel deg leqdic-is d timeɣnest-is ɣef teqbaylit d tmaziɣt s umata. Ass n 18 tuber 1993 deg Bab Ezzouar deg Lezzayer Tamaneɣt, i wwin tarwiḥt-is s leɣder yiɛdawen n tmussni, i t-yurǧan akken kan i d-yeffeɣ seg uxxam-is, wwten-t s ujenwi akked terṣaṣin, din i ddmen leɛmer-is. Ad nesmekti kan belli, asmi yemmut ɣur-s ala 31 n yiseggasen deg leɛmer-is, yerna akken kan i wwḍen 40 n wussan ɣer tmeɣra n zzwaǧ-is. Asmi yemmut, bih bih isali yuɣ akk tamurt n Lezzayer, yettwanɣa urgaz deg lbaṭel ur yenɣi ur yukir. Ass n temḍelt-is i d-yellan deg tmeqbart n taddart-is Tala Amara, ur ufin ara medden anida ara ddun, ussan-d seg yal tama, ttnadin akk ad t-ẓren i tikkelt taneggarut ulamma zzement wallen-is. Seg wassen ar tizi n wass-a, yal mi ara d-yezzi 18 tuber n yal aseggas, tettuɣal-as tejmilt deg taddart-is, i wakken ur tettun ara irgazen yecban wigi.

  G. A. 

  
  Taɣiwant n Bechloul mazal-itt ar ass-a tettqabal aɣbel n tḥuna tiqdimin ur d-nefki ara udem yelhan i temdint. Ttwabnant acḥal d aseggas aya s wuzzal d uḥelyiw, kran-tent yimetjaren anda yal wa acu yesnuzuy. Almi d aseggas yezrin, yettwaddem yiwen n rray s- ɣur yiɛeggalen n usqamu aɣerfan n tɣiwant iwakken ad hudden akk tiḥuna-agi iwakken deg ubdil-nsent, ad yettwaxdem wayen ara d-yesnernin ama deg wudem neɣ lmenfaɛa n yimezdaɣ. D acu kan, rray-agi iqubel-it-id reffu n yimetjaren i yegguman ad ffɣen. D axxam n ccreɛ i tt-igezmen deg rray iwakken ad d-yili usedrem, maca aya ur d-yelli ara deg yiwet n tikkelt. Tigawt taneggarut tella-d ass n lexmis iɛeddan, imi yiwet n tḥanut yellan tettusexdem d asečču uqbel ad tuɣal i usenz n yisufar yemxallafen tettwahud s reffu n wid i tt-yekran. Limer ahat mačči d iɣallen n laman i yellan deg umkan, yezmer ad yili uɛewwiq ameqqran ara iḥebsen aserdem. Seg tama-nsen, wid yekra akka tiḥuna-a, bedden ɣef yiwen n wawal ideg qqaren: “ I tura, amek ara d-nawi lqut i tarwa-nneɣ ma yella neḥbes lxedma?” Meḥsub, ssuturen ad asen-d-taf tɣiwant abdil anda ara kemmlen lḥirfa-nsen. Ma seg tama n yimḍebbren, rray d win ireṣṣan ɣef uḥric n useḥbiber ɣef tudert n yimdanen imi d tiḥuna tiqdimin seg tama, si tayeḍ, tigi ccemtent udem n temdint.” Akka tura, mazal azal n tlata n tḥuna i yetturajun ad d-taweḍ nnuba-nsent mi ara tt-yegzem deg rray uxxam n ccreɛ, iwakken ad bdun wiyaḍ yesɛan tiḥuna d ayla-nsen dima deg umkan-agi. Wigi, yessuter deg-sen uselway n tɣiwant ad sdermen iwakken ad bnun akken iwulem, netta seg tama-s ad d-yefk afus n lemɛawna s usewjed n lekwaɣeḍ iwulmen.

<p style="text-align: right;">  M. Smail 

<div> 
  
 Ulac anwa i izemren ad yettu as n 25 deg yunyu 1998, d ass qerriḥen s waṭas, acku anaẓur ameqqran, Matoub Lounes yettwanɣa s tersasin n leɣder deg Tala Bounan deg uzal qayli, sdat n tmeṭṭut-is Nadia d uletma-s. Akken kan i d-yusa seg tmurt n Fransa ɣer tmurt-is , yessufeɣ-d adebsi aneggaru Tabrat i lḥekkam , mazal yesgunfa deg uxxam-is, deg ussan n yimuras, yettwaɣder , yettwanɣa. Yeɣli i twacult-is, yeɣli i ugdud amazigh, yeɣli-as i tmazight. Yal aseggas seg 1998 ar ass-a n wussan, mazal ur d-iban anwa i t-yenɣan, uletma-s Malika teqqar-as : « ilaq ad d-iban assa-a neɣ azekka win yenɣan gma awḥid ». Ma d yemma-s, teqlalaḥ akken ilaq. Tezga tettɣimi sdat tewwurt am wakken tettraǧu ad d-yas mmi-s ; ulac anwa ur neẓri ara d akken Lwennas icennu ɣef tmazight, ɣef tlelli, tadukkli , leqbayel, tayri d waṭas n yisental i icudden ɣer tmetti taqbaylit. Ur iḥemmel ara tamḥeqqranit.Tajmilt i Lwennas, tettuɣal-as yal aseggas sɣur Axxam n yidles Mouloud Mammeri, sɣur taddart-is Tawrirt Moussa , sɣur tiddukkliwin yemgaraden am Tddukkla Mouloud Feraoun. Isem Matoub Loune, yettwassen deg tmurt n Leqbayel, yettwassen deg tmurt n Fransa. Isem-is yettunefk i waṭas n yimekwan neɣ n yiberdan, am Uxxam n yidles yellan deg Micli, neɣ abrid yellan deg Fransa. Tella Tugna-ines deg waṭas n tuddar am taddart n At Hamsi deg Uqbil , imi Lwennas ḥemmlen-t aṭas lLeqbayel acku ula d netta iḥemmel-iten. Aseggas –agi, tusa-d tmettut-is Nadia s axxam-is imi acḥal i teqqim ulac-itt, tusa-d akken ad as-terr tajmilt i urgaz-is Lwennas , tusa-d twacult-is. Ma d Leqbayel, sumata, ddurt uqbel ass n 25 i bdan aheyyi i tejmilt n usalas d uzamul n tmazɣa Matoub Lounes.

  Z. B. Y. 

  
 Melmi ara tagad tmeṭṭut? Ɣas yuzzel wawal taggara-a ɣef ucelleqluq n waskiw (kyste ovarien) gar tulawin, d timexḍa tid yessawḍen ad fehment tidet-ines; i mi mačči texṛeb tarda(les règles) neɣ ad d-teddukkel d uqṛaḥ ad tt-tcudd tmeṭṭut ɣer waṭṭan-a. U mačči mi tfaq tesɛa-t ad testehzi deg-s neɣ ad tt-yarez uɣilif fell-as. Ɣef waya nebɣa ad d-nefekk kra n tmusniwin ɣef waṭṭan-a. Asegzi n ucelleqluq n waskiw . D talɣa tamaynut icuban taculliḍt yeččuṛen d aman. Tezmer ad d-tlal daxel n waskiw neɣ beṛṛa-s. Sumata, yettili kan deg yiwet n tama. Tignatin ideg i d-yettban waṭṭan-a . Ccirat yezgan ɣer tlawin am : aqṛaḥ ameqqṛan s ddaw n tɛebbuḍt, ladɣa di tallit n tarda; anexṛub n tarda ara d-yettasen war ttiɛad, tikkwal ma meqqeṛ ucelleqluq yezzmer ad d-iban s usebren n waskiw. Iseggasen-a ineggura, tussna tbeggen-d d akken aṭṭan-a, yezmer ad yili d sebba n uɛeṭṭel n dderya. Tikkwal yezmer ad yili d asusam, war ma banent-d ccirat-a, meɛna s l’echographie n usefqed ad d-iḍḥu. Acu n tewsatin n ucelleqluq i yellan ? S ttawil n l’écographie, amejjay yezmer ad yegg amgarad s lebyan gar snat n tewsatin n ucelleqluq n waskiw : acelleqluq icudden s anerni n tmellalt i d-yettlalen seg waskiw yal ayyur, imi ma ur tessaweḍ ara ad d-teffeɣ seg-s, tettuɣal d acelleqluq deg waskiw, d tawsit-a i yeṭṭuqten aṭas (25% n tilemẓẓiyin), sumata kṛaḍ n wagguren ar sdat, ad iɣab war ma yewwi-d kra n wugur neɣ n tugdi. Yella daɣen ucelleqluq agmaman (kyste organique), ur yeṭṭuqqet ara am umenzu (5% n tilawin), yettlal daxel n waskiw gar tesririn-is(cellules), yesɛa tazmert meqqṛen, ad yeqqel d lkunṣir s teɣzi n wakud, d win ur nettruḥu ara seld kṛad n wayyuren. Acu n ttawil n usejji uɣur tessawed tujjya ass-a? Asejji yettemgarad seg tewsit ɣer tayeḍ, seg uswir n waṭṭan ɣer wayeḍ, maca s umata acelleqluq icudden s anerni n tmellalt ur t-ittudawi ara imi yettṛuḥu s wakud, maca llan wid yettakken tihurmunin (hormones *pilule*) akken ad tṣeggem tarda n tmeṭṭut. Ma d asejji n ucelleqluq agmaman s umata d acerreg (chirurgie), ama s twakksa n ucelleqluq kan, ladɣa ɣur tin werɛad nesɛi dderya ,neɣ s twakksa n waskiw i meṛṛa ɣur tin iɛeddan 50 n yiseggasen. Taggara. Acelleqluq n waskiw, d aṭṭan yeddan ass-a di tmetti. Ɣef waya, yessefk ɣef yal tameṭṭut ɣas ur tesɛi kra n ccirat icudden ɣur-s, ad terzu s amejjay, ad texdem l’échographie n usefqed akken ad tekkes aɣbel. U ma yeḍḥa-d tesɛa acelleqluq agmaman? ad t-id-tekkes ɣef zik lḥal uqbel ad yeldi tawwurt i lkunṣir. 

<p style="text-align: right;"> Sali Dali 

  
 Imezdaɣ n Tizi Uzzu, ḥemmlen u ttqadaren s umata aberrani. Ɣef wanct-a, dɣa, i d-ttasen-d ɣur-s ula seg tmura tiberraniyen, ladɣa tigi n unẓul. Yal wa d acu i t-id-yewwin. Wa yerwel-d seg ṭṭrad n tmurt-is, am yimezdaɣ n tmura n unẓul, Isuriyen d win-nniḍe, wiyaḍ d axeddim i ten-id-yewwin. D acu kan, ussan-agi ineggura, s imal yettimɣur umḍan n yimezdaɣ n tmura-agi n unẓul, neɣ wid iwumi qqaren akka iberkanen. « Bdan-tt s sadaqa, uɣalen win i asen-yefkan duru, ad d-tazzel terbeɛt n 10 yid-sen, ɣer ɣur-k. Tullas, dɣa, d tawaɣit : ad ttaṭṭafent imdanen seg yiselsa-nsen, yerna mačči yiwen umkan i ṭṭfen , llan tama n la garre sewwayen dinna, gganen dinna. Smesxen akk tawennadt » akka i d-icetka yiwen n umezdaɣ n temdint n Tizi Uzzu. Aṭas i yettcetkin seg-sen, maca ulac acu i d-yeḍran akka s wudem unṣib i tifra-nsen. Ttugaden yimdanen ad ṭṭfen aṭṭanen seg lǧiha-nsen imi ttruḥen ɣer yiɣerbazen, ttalin ɣer ttawilat n usiweḍ, nutni gganen deg yimekwan iwumi ssamasen s timad-nsen, ɣef wakken i d-iban wanda ttilin. Wamag aɛiwen, ttɛawanen-ten akken ilaq. « Ilaq imḍebbren, ad dafen tifrat i taluft-a. Mačči d akrah i ten-nekreh, meɛna d tamsalt n tdawsa d tmetti » i iwala yiwen umezdaɣ-nniḍen. Wiyaḍ, walan d akken ma yella kra n unujmuɛ n usurdi, ilaq ad iruḥ ɣer yimezdagh n Tizi Uzzu i yeṣɛan aṭas n yimeɣban akked yimuḍan. « Ula deg lemtel yella, win yebɣan ad iẓur lemqam, ad yezwir deg wat uxxam », labeḍda imuḍan n tgezzal i yeḥwaǧen afus n tallelt. Kra n yimezdagh n Tizi Uzzu, iɣaḍ-iten lḥal « Imi arrac n tmurt yettinigen ɣer tmura lberrani, ur ttidiren ara ma yella ur xdimen ara, maca wigi ufan kullec baṭel, ttruhun gganen ula deg leǧwameɛ, ad buhrun.

  Z. B. Y. 

  
 Segmi telḥa teṭiknulujit ɣer sdat, kra seg wayen i d-yeqqersen seg-s yewwi-d aɣilif i tmetti s umata. Gar yiɣilifen-a ihi, i icewwlen amdan, yella win n yisawalen imegziyen i d-yennulfan taggara-ya. Yuɣ lḥal, llan tura wid i asen-yessawalen iselkimen imeẓyanen (mini-ordinateurs), segmi yettwawef deg-sen, qrib, wayen yakk yettilin deg uselkim. Ladɣa ayen ɣef yettḥebbir umeqqran, aniɛad amecṭuḥ: am tvidyutin, internet, iseɣẓan(logiciels), akked wurar n video. Ihi, segmi nuḥen wallalen-a, uɣalen ttmeẓran deg waṭas n yifassen, ula deg wid n warrac. Netta, ɣur yineggura-ya i d-nebder, aṭas i yettwalin dakken ayen izemren asen-d-yili d timḍerrit seg tilifunat-a, yugar s waṭas abaɣur(lfayda). Yettusemma, mi ara yili d agrud, ala aɣraq ara yeɣreq deg yilel n tilifun-a imegzi, ala aḥsal i ara as-yeḥsel wayen ara as-d-iwehhi. Settwaɣayen, ttḍurrun, ssuḍunen. Ma ǧǧan yimawlan agrud i ur nɛedda 15 n yiseggasen ad yekseb asawal imegzi, ilaq ad ḥsun belli atnan d imasayen (résponsables) ɣef waṭas n twuɣa i izemren ad yili. Acku, ma yufa ugrud tama-s kra, ɣas ma ad t-iḍur ur yeẓri. Ama seg tama n usegmi-ines (tterbiya) skud ad yuɣal yettwanas s waṭas asawal, dɣa ad yeṭṭixxir simmal seg tmetti, neɣ seg tama n tɣuri-ines, imi ad itettu ma yesɛa aqrab yal mara d-yeffeɣ seg tneɣrit (classe), dɣa ihi ad yettader yettahda deg uswir-is deg uɣerbaz. Neɣ seg tama nniḍen s wazal-is daɣen, tin n tdawsa-s (sseḥḥa), acku iban-d belli agrud bu tilifun imegzi yessenqes aḥerrek, tetekkes-as tɣawsa-nni-nnes akud n waddal. War ma nettu dakken ɣur kra n yimsujjiwen, uraren n yisawalen-a snulfuyen-d tikwal ɣur warrac ahraj-nni neɣ ayen mu qqaren s tefransist l’épilepsie . Ula d isawalen nniḍen ttḍurrun. anect-a mačči kan deg tilifunat i ileḥḥun s unagraw android, maca ula d isawalen-nni isehlanen ur laqen i uqcic amecṭuḥ. Ma neẓra dakken s tiɣriwin, iznan, ed wurar, ttagen-as-d timḍerrit deg teɣzi n wakud s tɣara-ya neɣ s ta. Meḥsub, d ayen ara d-nini, belli asawal i ugrud ur ilaq ara maḍi alama yessaweḍ tillumẓit (adolescence). Aredmani, yewwi-d ad d-tbin da nnuba n yimawlan i ur yewwi-d ad ddreɣlen ɣef tlufa-ya.            

<p style="text-align: right;"> Mhenni Xalifi 

  
 Taḥanut d yiwet gar 23 n tuddar n tɣiwant n Ait Aissa Mimoun, i d- yezgan deg ugafa n tɣiwant-agi u deg ugafa n lwilaya n Tizi Uzzu, tebԑed ɣef usqamu aɣerfan aɣiwan yellan deg Lebḍaḥi s wazal n 10 km. Taddart-agi, tettidir iseggasen-agi ineggura lexsas d ameqqran, deg yiḥricen d yisenfaren yemgarden n tudert tatrart gar-asen: ttawil n Internet, lgaz n temdint, yir liḥala n yiberdan, asezdeg n tawennaḍt, imḍiqen i yilmeẓyen, d uɣbel n waman tissit…atg, tura yerna ula d win n yiḍuman. Seg wasmi i d-yewwet udfel, ur d-εeddan ara ikamyunen-nni yettawin iḍuman. Azal n 15 n wussan-agi, iḍuman-nni i d-suffɣen yimezdaɣ n taddart-agi, mazal-iten deg tewwurt n taddart, s daxel n yicelwiḍen iberkanen. D ayen i d-yeglan s rriḥa d iqejan yesḍen, ladɣa deg yiḍ. Imezdaɣ n taddart-agi n Tḥanut, ssuturen deg yimḍebbren teεna temsalt, ladɣa aselway n Usqamu aɣerfan n Ait Aissa Mimoun, iɣef yella mass Aki Chabane ɣef uqerruy-is. i wakken ad uɣalen s tazzla yikamyunen yettawin iḍuman-agi, d tiwin n yisnedyaq-nniḍen ijdiden n yiḍuman, imi iqdimen-nni gezmen akk, uɣalen ur slihen ara.

<p style="text-align: right;"> A.A 

<div> 
  
 Seg yilemẓiyen i d-yeffɣen seg tesdawit s ugerdas (diplôme) deg yifassen, drus maḍi umi d-tsaḥ tegnit ufan amahil deg walbaɛḍ n yimeḍqan. Amur nniḍen akk, ma d tiqcicin atentan ttwanasent axxam, ma d iqcicen rwan iɣimi deg leqhawi. Tuffɣa seg tesdawit mbaɛd ugar n 15 n yiseggasen d taɣuri, ur telli ara akken i tt-yessaram unelmad tazwara. Ad iɣil ad d-yawi kan turagt (licence) neɣ d majister, ad yaf dindin aqeddic. Netta taggara, ma d-yaweḍ ɣer uswir-nni ad yesres agerdas-is bac ad t-tɣum takka deg uxxam. Wis d sin n yiseggasen, tlala neɣ rebɛa akken ad yaf lxedma. Am umsiẓwer n uselmed i d-yellan deg wayyur n yulyu iɛeddan, 13710 n yimyizewren i yesɛaddan seg Bgayet, ala i 356 n yimukan kan. «Yewɛer aṭas akken ad trebḥeḍ amsiẓwer n uselmed, deg-s zzher, deg-s tamussni, ed waṭas n tɣawsiwin nniḍen. Ɣef waya, llan wid i yettɛemmiden ad sɛeddin berra i twilayt-nsen ɣas ad beɛden». Ay d-tenna yiwet n tesdawant. Rnu i waya daɣen, aɣilif n yinelmaden-a yerza ula d tadamsa-nsen n yal ass, acku ma yella ttuɣ ttawin-d taggazt-nni takraḍyurt (bourse trimestrielle) mara kfun taɣuri ad tekfu yid-s.

  
 <span style="text-decoration: underline;"> Isufar </span>

 125 g n lfarina Ciṭ n lmelḥ 1 n tcelwidt n yiɣes 2 n tmellalin 25 g n zzit uzemmur 50 g n uyefki 500 g n tbexsisin

 <span style="text-decoration: underline;"> Aheggi </span>

 Seḥmut lkuca ɣer à 185°C neɣ ɛad ugar. Sxelḍed akk isufar slid tibexsisin. Dehnet lmul-nni, ternum-as ciṭ n lfarina, syin terrem ɣur-s arekti-nni. Gezzmet tibexsisin ɣef sin neɣ ɣef rebɛa ɣef laḥsab n wakken meqqrit, terrem-tent s ufella n urekti, aglim-nsent ɣer s ddaw. Anfet ad yeww azal n uzgen n ssaɛa. Akka, ad twalim yuɣal d ameqqran xas ma iban-d deg tazwara meẓẓi maḍi. Agatu-agi, nezmer ad yemmečč deg tiremt n ssbeḥ neɣ deg taggara n lmakla.

  Daya 

  
 Akken iban, sed aneggaru n wayyur n meɣres yezrin i tettwaseqqef tfaska n tmedyezt tamaziɣt deg Udrar n Fad s tikci n warrazen i yimedyazen i d-yufraren deg tecwawt n umḥizwer. Dɣa nella nefka-awen ttiɛad i wass-a i wugar n yineɣmisen. Deg wayen yerzan tameɣra n ccna, yewwi-d ad d-nini dakken tga-tt Malika Dumran lwaḥi ed win i d-teɛreḍ, anaẓur  Waɛzib Muḥend Ameẓyan, war ma nettu acennay n taddart mass Wali Ɛebdelɣani. Ma ɣef yimedyazen i d-yufraren, ad d-naf Kaṭiya Tuwwat tewwi arraz amezwaru, mass Yunsi Mulud i d-yerzan seg waɣir n Seṭṭif isaḥ-as-d warraz wis sin, ma yella d ilemẓi n Saleḥ Luni yettunefk-as warraz wis kraḍ. Arraz n tmeṭṭut d win i teddem Buciba Fatiḥa, win n tantala yuklal-it Seḥrawi Ɛebdelwehhab. Ma yella d arraz n yilemẓi tḥella-t-id Tumert Masisilya, win n yimezgi yeggra-d gar yifassen n Neccaf Muḥemmed, ma d arraz n umɣar yuɣal-d i mass Saɛid Fellag seg Tizi. War ma nettu, yuɣ lḥal, arraz n uzayez i d-yennulfan ilindin, ed i tefka tesqamut n yimedyazen aseggas-a i umedyaz Kassa Taɛerkubt. Deg temlilit daɣen, tettwar tejmilt i yiwen n uɛeggal urmid n Tdukkla mass Yusef Azemmur.

 Nnan-d ɣef tfaska

 Katiya Tuwwat (arraz amezwaru) 

 Ttḥulfuɣ i lferḥ d ameqqran, d ameqqran armi ahat ur zmireɣ ara ad t-id-weṣfeɣ s imeslayen, farḥeɣ-asen ugar i yisefra-inu imi d awal-nsen i yewwin araz mačči d nekk. Nekk ɣef wakken walaɣ yuli uswir n tmedyezt deg Udrar n Fad. Tidukkla Tadelsant Adrar n Fad d leqdic, d amennuɣ, d tirrugza, d tayri, d ccbaḥa, d tilelli, d asirem, d taqbaylit… ».

 Mulud Yunsi, ( arraz wis sin ) 

 « Taqbaylit i yewwin arraz imi d nettat i d iswi n tsekla ideg nqeddec, ma d Tiddukla Adrar n Fad d aɣerbaz n leqdic aseklan imi ass-a, yewweḍ yisem-is ɣer tɣemmar n tmazɣa..Zemreɣ ad d-iniɣ tezger asawen yessefcalen s lexsas n wallalen… ».

 Saleḥ Luni ( arraz wis kraḍ ) 

  «  Cerheɣ aṭas mi wwiɣ arraz di tikkin-inu tamenzut di tfaska n tmedyezt acku yuli deg-s uswir aṭas. Ad snemreɣ iɛeyyalen n tdukkla Udrar n Fad s umata ɣef leqdic-nsen ama d aselway ilemẓi Fares ama d Sadeq REBBAƐI, akked yimezdeɣ n At Smaɛel  merra».

 Mhenni Xalifi

  
 Yiwet n tikkelt, yiwen umerkanti n Tgemmut Ukerruc, <span style="white-space: pre;"> </span>yewwi-d tameṭṭut i mmi-s seg At Aysi. Mi d-uɣalen, <span style="white-space: pre;"> </span>ɛeddan-d si Larebεa, rsen-d seg yiserdyan, kecmen ɣer yiwet n lqahwa, ixeddem-itt yiwen n At Ḥed Waɛmar seg taddart Ufella. Sswan lqahwa, ruḥen ur xliṣen ara. Syin Awmar Muḥed Waɛmar iwwi asefru fell-asen :

 Taddart iznuzun iẓerman

<p style="text-align: left;"><em> I teḥsiḍ ad iyi-fken(…) Rret-as lfarḥ d ineẓman </em>

 <em> I Muḥed u RemḍanD ccɣel-is i ixesren </em>

 <em> Xas qqed-iyi s yimegran I asen-yerran ccan </em>

 <em> I yat tḥeṣṣabt n tɣeṭṭen Ḥaren-d amzun d lfursan </em>

 <em> Nɣil d At MeqqranAsmi llan di zik-nsen </em>

 <em> Ula d Muḥed d aṭeḥḥan Yid-s i d-ddan </em>

 <em> Rran-t d udi gar-asen A sserbayaɣ di lkisan </em>

 <em> Amzun d lbizan D dduxan la ttkeyyifen  </em>

 Asmi yewweḍ wawal ɣer Tgemmut Ukerruc, Akli Iḥeddaden, mmi-s n Lḥaǧ Aεli, iɣaḍ-it lḥal, iruḥ-d azekka-nni ɣer Larebea netta d Lmulud Muḥed u Lεarbi. Kecmen ɣer lqahwa-nni deg swan lqahwa iḍelli-nni Wat Tgemmut Ukerruc, mi d-wwin tislit. Isuter lqahwa. Inṭeq-d yiwen, yenna-asen: ‘’tuɣalem-d a lqahwa n Dda Awmar! Iḍelli i yewwi fell-awen asefru!’’

 Yenṭṭeq Wakli iḥeddaden yenna:

  ‘’Di baba ara ireggemD lfeṭṭa i ixeddem 

  Tecbaḥ ula ṣsenɛa-s Asmi yella zzman yewqem 

  Aṭas i ikarrem Ččan medden nneɛma-s 

  <span style='font-family: "times new roman&amp;quot,; times;'>I Sumar d acu d-ixdem </span>Tagenza n lhem 

  Ur yeḥyi ula d dderya-s  

 Dɣa Lḥaǧ u Caban n At Amran si Tgemmut Ukerruc yewwi-as-d cwiṭ n lwaɛda, yenna-as : ‘’d ayen, ur d-rennu ara! Kečč tenniḍ-d iḍelli, netta yenna-d ass-agi. Wellah ma tɛewed-as!

<p style="text-align: right;"> Ramdane Lasheb 

  
 Aṭas i yettazzalen tura akka d awal ɣef yimal n ubrid n Ɛecba deg Xerraṭa. Imdanen ttmesteqsayen ladɣa ɣef lweqt i mazal akken ad kfun lecɣal n ureqqeɛ d ussuseɛ n ubrid-a i yebdan deg 2013, akken ad tthennin, dayen, xersum ciṭṭuḥ kan, i lḥers i d-yettnulfayen yal ass deg ufalu (tunnel). Ula d lwali n Bgayet, mass Uld Saleḥ Zituni, yella yerza ɣer din ɣef demma, yebrir iɛeddan, ad yessefqed ɣef lxedma, ad yessuter, diɣ, kra n uɣsab deg yimḍebbren n usenfar. Tazwara, mi akken teṭṭef tkebbanit Haddad, lwaḥi d teṭurkit asenfar, yella-d umsifham ɣef 30 n wayyuren i keffu n lecɣal. Maca, taggara-a, iban-d am wakken tbeddel taluft. Aya, segmi ḥebsen yiqeddicen kra n lweqt akken, imi d-llan wuguren n lxedma d tedrimt, uɣalen kemmlen. Dɣa, yenna-d imir-nni yiwen seg yimḍebbren n termist dakken ssaramen ad asen-ternu lḥukuma i ssuma-nni tamezwarut swayes ṭṭfen lxedma.Ɣef leḥsab-nsen, ma yella qqimen akken atan nṭerren, ad xesren ɣer taggara. Seg waya, ussan-a kan, aṭas i d-sḥebsen deg yixeddamen d txeddamin mi walan ur asen-sran tura i waṭas n yifassen akken ad qedcen. Ur zmiren, daɣen, ad ten-ttxellisen deg waṭas deg-sen. Seg tama n Tsexriwt d Ayt Smaɛel, ma drus snat n teḥdayin i d-sṭaxxren seg lxedma, wiss ad uɣalent neɣ uhu. Imi, akken i aɣ-d-yewweḍ yisalli, yella win i d-sṭaxxren d asṭixxer, yella win i sersen ad yesgunfu war axelles di leɛḍil alama i d-teḥḍer tegnit ad yuɣal. Ad d-nesmekti kan, belli azgen seg lecɣal n ubrid-a, yemmug dayen, ur d-yeqqim ihi xilla. S teldayt n ubrid-a n Ɛecba qabel neɣ wabel, ad d-yawi ayendin d talwit d userreḥ i ubrid aɣelnaw wis 9, ladɣa, deg ufalu aqbur iwumi ssawalen yinehharen merra « Afalu n lmut ».

<p style="text-align: right;">   Mhenni Khalifi 

  
 Azal n 10 n wussan, akka tura, ttasen-d waman i d-yekkan seg ubaraj n Ticiḥaf i d-yezgan di tɣiwant n Buḥamza ɣer yixxamen, luɣen. Aya d ayen i izerɛen lxuf ɣer yimezdaɣ n tɣiwanin n lwilaya i tessen seg waman-agi. Seg yimir-n, ttazalen u ttnadin yimezdaɣ ɣef waman zedigen i tissit. win izemren ad d-yaɣ yettaɣ-d , wiyaḍ ttruḥun ɣer tliwa d leɛwanser i d-yezgan deg tudrin d yidurar i wakken ad d-agmen aman. Xas akken deg ulɣu i d-tefkan tkubbanit tazayrit n waman ɣef lehhu n tissit n waman-a, maca imezdaɣ, ttɣunzun-ten. Ala win terra tmara i ten-itessen. Nesteqsa imḍebbren n tkubbanit tazayrit n waman, nnan-d belli “aman-agi lhan i tissit’’, ma d sebba n uluɣu-nsen, d lixsas n waman deg ubaraj, acku yuder s waṭas uswir n waman yellan deg-s. D sebba n lixsas n waman aseggas-agi, aladɣa di tallit n unebdu, rnu ɣur-s imdanen seqdacen s waṭas aman deg tallit-ag, ɣer waya daɣen, ad d-nernu aɣurar, imi tagrest iɛeddan ur ččuren ara deg-s maḍi yibarajen n waman, gar-asen win n Ticiḥaf. Yeɣri useggas.

  B.Ben. 

  
 Am yal tiddukla n tmurt n leqbayel, Tiddukla Tadelsant n taddart n Tewrirt-Mimun «ASAKA», tesfuggel Yennayer 2965. I lmend n useggas-agi amaynut tefka arrazen i inelmaden n weswir wis 5 n uɣerbaz amenzu i d-yufraren deg temsizzelt n tsuqilt. Inelmaden-agi d wid n iɣerbazen imenza n tɣiwant n At-Yanni: Seddur Anayis, Lewaǧ Ṣara, Urak Lina, Cami Ɣnima, Neddil Litisya, Ǧennan Alsan, Ǧennan Sufi , Waza Abdelqader. 

 Aya illa-d i lmend n usebɣes nsen i wakken ad issinen ccan d wazal i yuklal yidles d umezruy nneɣ : amaziɣ.  Gar imeẓyanen-agi, yettunefk-as warraz n usebɣes n 50 000,00 da, i Deḥlal Canez, tanelmadt n tesnawit, imi tessaweḍ ad tawi arraz amenzu di Tfaska tagraɣlant n tsekla n imeẓanen, ass nni 20 yunyu 2014. Tewwi arraz-agi s tmacahutt n tmaziɣt i tura i lmend n temsizzelt n tsekla n imeẓyanen i d-tetthegi tfaska-agi n Lezzayer. Timlilit-agi n tikci n warrazen i d-yellan deg wexxam n yidles Mulud At Mɛemmer n At Yanni, ḥedren deg-s iɛeggalen n tɣiwant, imawlan n inelmaden. S yin, Mass Bacuci Ali, iwwi-d awal ɣef umezruy d wazal n yennayer di tmetti tamaziɣt. Amek daɣen ara s-d-yuɣal wazal d lficṭa i deg ur yettili yixeddim yerna ad tili tettwaxleṣ.

<p style="text-align: right;"> Tiddukla Asaka 

  
 Mbeɛd ayendin d ameslay yeḥman ɣef yir ssifa i d-yefka usebdad n Lwennas Meɛtub deg tɣiwant Ssuq Letnin, ama deg tɣamsa neɣ deg yiẓeḍwan inmettiyen, kkren yimḍebbren n tɣiwant-a, qelɛen-t akken ad as-yettwaɛiwed ureqqeɛ. Ad d-nesmekti dakken llan cetkayen wid iḥemmlen Lwennas Meɛtub seg usebdad-a, i yettwasbedden I lmend n umulli n Tefsut n Yimaziɣen, acku walan-t yessexser ama d udem n unaẓur i yettzemmil, ama d tiddi-s. Dɣa imi teṣfa nniya n tɣiwant n Ssuq Letnin, tessufeɣ-d ulɣu ass n 23 yebrir, ideg i d-nnan, kksen-t akken ad as-iɛiweḍ amsal unaẓur i t-ixedmen. Ad t-id-yerr yettcabi ugar ɣer win yefkan tudert-is ɣef yidles-is. Ulamma sḥassfen ɣef kra n tmuɣliwin n diri, ur nelli d tibennayin, sɣur kra. Ma yella d asbedd-ines tikkelt-nniḍen, ad yili ass n 25 deg yunyu, ɣef leḥsab n yisallen i aɣ-d-yewwḍen.

  M. K.  

  
  Agouni n Teslent 

 Agouni n teslent d taddart tamezwarut n tudrin n Ain El Hammam. Ala nettat i d taddart anda ur tessen ara aman n tbernint (deg tudrin anda llan waman n tbernint). Aman-agi n tbernint, sseqdacen-ten kan i tarda. Ma d ayen yeɛnan asewwi d tissit, sexdamen aman n tliwa imi sɛan 6.Tella tetabaɛ lɛerc n Akbil, syin Abu Youcef, tuɣal taggara-a deg lɣerc n Michelet. Tella, taddart-a, uqbel ad tili temdint n Michelet neɣ Ain El Hammam. Deg-s, dɣa, ara bnun, niqal tamdint-agi n Michelet limer mačči d imezdaɣ-is i yugin. Agouni n Teslent, qqaren-as ‘’Le village rebelle’’ imi seg zik yesseqdac ‘’Taqbaylit’’ deg tudert-is : d At wawal d tirrugza ; aṭas n temsal i ssemsawan gar tudrin neɣ, ɛad, gar leɛrac. Qqimen-d kra n yinzan ar tura. ‘’Agad ay Agouni n Teslent, amer Akaouj ad ak-yexlu…’’, neɣ, ‘’Awer yekkes Igoufaf i Taqa’’. Gar taddart n zik d tin n tura, d acu i ibeddlen, d acu yeqqimen deg Agouni n Teslent ? Neɣli-d deg taddart-agi, gan-aɣ irebbi, ḥkan-aɣ-d kra n lesrar…deg taddart-agi i yezdeɣ Oumokrane Omar winna yewwten Boumediène s rṣas deg useggas n 1967, rrif-nni n taddart-agi, daɣen, i yufan anda meḍlen ‘’yirebraben’’ Hervé Gourdel.

  Takerḍa n Agouni n Teslent. 

 Tebɛed taddart-a s wazal n 50 n kilimitr ɣef temdint n Tizi Uzzu. Ɛlayet ɣef lebḥar s 850 n lmitrat. Zzint-as-d tudrin-a : seg usamar, Taourirt Amrane ; seg umalu, Tamejjut ; seg unẓul, At Hemsi ma seg ugafa, ad naf tamdint n Michelet.

 Zedɣen deg-s qrib 4000 n yimdanen. Tesɛa 4 n yiderma : At Tabet, At Salah Ouhmed, At Telha d Ikadoumen. Deg yiseggasen-nni n 90, kkren-d mgal rrebrab : gan tasqamut ‘’l’autodéfense’’ deg taddart. D nutni i d taddart tis snat, mebɛed Igoujdal, i d-yekkren ad ḥerben ɣef nnif d lḥerma n tudrin am yimezwura-nsen.

 I wakken ad tkecmeḍ, zik, ɣer taddart, ilaq ad tɛeddiḍ s umekkan n tɛessast iwumi qqaren, dɣa, ’’Taɛessast’’, llant snat : yiwet n ufella, tayeḍ n wadda. Ala syin i yella ubrid ɣer taddart imi ixxamen neṭṭḍen akk gar-asen, wa icudd ɣer wa. Zik mi ara yebnu yiwen irennu kan 3 n leḥyuḍ, wis rebɛa n lǧar-is, ɣur-s ara yessenṭeḍ axxam-is. ‘’D izurar ɣef yidurar’’ akken i as-yenna At Mengellat. Tesɛa taddart-a, aɣerbaz amenzu, axxam n usejji, annar n ddabex, lemɛinsra, lǧameɛ aqdim, sin n yixxamen n yilmeẓyen, snat n tjumuyaɛ akked tḥuna i tebna taddart. 

  Isem-agi ‘’Agouni n Teslent. 

 Agouni n teslent, d awal uddis : Aggouni (agni) + taslent. Semman-as ‘’Agni imi d lewḍa xas akken deg tawrirt i d-yezga. Ma d ’’Taslent’’ d tejra yellan dinna. Nnan-d asmi i tt-gezmen, kkan deg-s 7 wussan. 

  Si Tala n Sila neɣ n Wudi , syin Michelet ar Ain El Hammam. 

 Michelet (Jules Michelet. 1798-1874) d isem n yiwen umusnaw i yefkan Yiṛumyen i temdint-a asmi i tt-bnan deg useggas n 1881. Yella umekkan-nni qqaren-as ‘’Tala n Sila’’ neɣ ‘’Tala n Wudi’’. Syin asmi tefra lgirra, tuɣal semman-as Ain El Hammam. Isem-a (Ain El Hammam), yekka-d sɣur Hocine Ait Ahmed, ɣef wakken i heddren deg tmetti. Akken kan tefra, Ait Ahmed, yesɛa awal-is deg tennaṭ-agi n Ǧerǧer. U netta seg zik ur yebɣi ara ad tban tama-agi n tmurt n leqbayel d akken temgarad deg yidles ɣef tiyaḍ. Yura-t s timmad-is deg udlis ‘’Mémoires d’un combattant’’ ɣef wasmi yugi Rachid Ali Yahia tamuɣli-nni ‘’Lezzayer d aɛrabt tineslemt’’, ha-t-an wacu yura : »A partir de cette épisode, la Kabylie trainera … la casserole du «berbérisme» avec toutes les connotations irrationnelles, négatives et ironiques, attachées à la fonction d’épouvantail. Il y a comme ça des grains de sable, des personnages insignifiants, qui entraînent dans la vie politique des conséquences démesurées. » P.179

  Amezruy d tmetti. 

 Icudd umezruy n taddart, am tudrin n tmurt n leqbayel, s waṭas ɣer tmucuha n ddin akked tirrugza. Xas yella wacu yemgaraden gar zik d tura, meɛna lsas ɣef wacu tebna tmurt n leqbayel mazal ur irab ara, xas yenquqel ciṭ akka deg kra n tamawin. Akken yebɣu yili wugur n tmurt, imezdaɣ-is ttafen-as-d tifrat. D tamsalt kan n lweqt. 

 S lqanun n taddart-a, i tella Fransa tesselḥuy ccreɛ-is. D win n taddart n zik i mazal ar tura xas ulamma yella-d deg-s usnerni i yettabaɛen tudert tatrart. Imezdaɣ-is akken ma llan ttqadaren-t. kra n yimedyaten ɣef uqader n lqanun n taddart.

  Taqsiṭ n yiǧadarmiyen n fransa. 

 Deg lqanun n taddart n Agouni n Teslen d akken s kra n win ara ikecmen taddart, ad yelḥu ɣef uḍar : ulac rrekba ɣef uɣyul neɣ ɣef uɛidiw. Ihi, yiwen wass, kecmen-d yiǧadarmiyen taddart s ufella n yiɛidiwen. Yekker Dahmouche Belaid iwumi qqaren Bubɛic, yesres-iten-id ɣer lqaɛa. Yugi-asen ad lḥun deg taddart nutni s ufella n yiɛidiwen. Deg taggara, cudden-t wwin-t ɣer la brigade n Michelet. Rran-t ɣer lḥebs. Tameddint mi d-yusa Lamin n taddart, ḥkan-as ayen yeḍran. Iruḥ ɣer yimḍebber n yiǧadarmiyen, yenna-as tadyant. Syin suffɣen-d Bubɛic deg lḥebs, meɛna lamin yugi ad d-iruḥ. Mi as-nnan, d ayen tura yeffeɣ-d, d acu i tettraǧuḍ ? yenna-asen : ‘’ilaq ad xelsen lexṭeyya i yiǧadarmiyen-nni i yelḥan deg taddart ɣer yiɛidiwen.’’ Ihi, ur d-iruḥ ara almi xelsen 4 aṣurdi.

  Taqsiṭ n uneɣlaf Ahmed Ali Ghazali.  

 Tagi teḍra deg yiseggasen-nni n tmanyin. Yal mi ara d-yeḥder ad fersen aqabuc (la décharge), imḍebren n taddart ad d-siwlen i kra ad kksen iḍumman-nni. Ass-nni, yedda-d yisem n Ahmed Ali Ghozali (Mačči d Sidi Ahmed Ghozali) i yellan d aneɣlaf deg lweqt-nni. Tekker twacult-is, tewwi-as lexbar. Seg wakken yefraḥ imi ur tettun ara, yerra-asen tajmilt deg yiwet n tebrat u yenna-asen-tt-id deg unejmuɛ akked Boumediène. Yiwen wass, yeḥder Hamrouche d Bitat mi as-yewwi Ahmed Ali Mohend Said timecreṭ seg taddart, dɣa, nnan-as ad tt-nečč kan akken.

  Taqsiṭ n Sidi Mohend Arab. 

 Wagi n taddart yerna d ccix dinna. Ihi, d ticemlit i wakken ad d-awin ṛmel deg wasif ɣer taddart. S kra n win yesɛan aɣyul yettawi-d fell-as. Ma Sidi Mohend Arab, ur yesɛi ara. Amek ara yexdem ? Yekker yettawi-d ṛmel ɣef uɛrur-is. Mi asen-nnan i wacuɣer akka ? Bezzaf fell-ak ! Yerra-asen :’’aql-i deg umekkan n uɣyul’’.

 Yiwet n tikkelt iruḥ ɣer Fransa, yejmeɛ-d akk imjaḥen n taddart-nni. Netta, mi yewweḍ ɣer din, s kra n win i t-yessnen, yefka-as-d idrimen. Ihi, yefreq tadrimt i d-yejmeɛ ɣef yimjaḥen-nni, kren uɣalen-d ɣer taddart.

  Amek tetteddu taddart akka tura. 

 Seg zik n zik ar tura, s lqanun i tetteddu taddart.Tesɛa tasqamut i d-yelhan s lecɣal n taddart. Xeddmen ticemlit i yal asenfar n taddart. Ur ttraǧun ara kan seg dduwla ad asen-d-tefk kra. Amur ameqqran n yisenfaren i xedmen kkan-d s ɣur yimezdaɣ n taddart : rran ssiman i yiberdan, bnan axxam n yilmeẓyen, ttɛawaden akka tura i tliwa-nsen, xedmen sin yixxamen, yiwen i ccix n taddart wayen i ṭbib i yebɣan ad d-yas s axxam n usejji. Xedmen tiḥuna, ssekruyen-tent i yimlmeẓyen-nsen. Mazal ɣur-sen lɛada-nni iwumi qqaren ‘’Leḥmigga’’. Tagi, d tisirit i sɛan zik-nni Lebayel. Mi ara yegrireb lmal i yiwen u qrib ad yemmet, ad kkren ad t-zlun u ad t-ferqen tisɣar i Wat taddart. Syin, yal yiwen ad ixelles amur-is. Akka, bab n uɣersiw, ur ixetter ara seg twaiɣt-nni. Ansi i asen-d-tekken yidrimen ? Yal aggur, ttxellisen 100 DA i yal win yewwḍen 18 n yiseggasen, ala imeɛdar d wid yeqqaren. Acu kan mi ara yili d asenfar, yettbeddil lqanun. Din d tabzert, ad walin acḥal ara asen-d-yesqam usenfar, syin ad t-bḍun ɣef yiɛeggalen : xas ass-nni i d-ilul, tewwi-d fell-as ad yebzer.

 Zik, Agouni n Teslent mechur s lḥeb lemluk (les cerises). Nnan-d, yal ass ttawin 3 n yikamyunen ɣer Tunes. Ass-a, ur d-teggri ula d yiwet n tejra. Ala, azemmur i mazal seg yitjur-nsen ma yella yemneɛ seg urɣu.

  Kra n ’’tmucuha’’ n zik-nni. 

  Aɛessas n lǧameɛ d uɣerrabu (lbabur). 

 Yeḥka-aɣ-itt-id Mass Chabane Said Lhadj, d aselway n tesqamut n taddart u yettamen ar tura s uɛessas n lǧameɛ-nsen. Yeṭṭalab deg-s tifrat, yal tikkelt. Yenna-d : ‘’rekben yimdanen deg lbabur deg Tigzirt d abrid ad ruhen ɣer lḥiǧ, syin, yugi ad yemmbbiwel uɣerrabu-nni imi ulc aḍu. Kkes-d amek ur ɛennan ara, ulac.Neṭṭqen-d akk wid yellan dinna, ulac. Yiwen n dagi ɣur-neɣ (Agouni n Teslent), yeqqim deg teɣmert, ur yelli d acu i d-yenna. Nnan-as : ‘’i kečč d acu ara d-tiniḍ, ahat ɣur-k i tella tsarut ?’’ , yerra-asen-d s usefru-a :

 ‘’Bellah ay ak-uzneɣ a ṭṭir,

 Ruḥ deg ubrid la talef.

 Ɣer lǧameɛ n Ugni n teslent,

 Dinna i tt-weddin ṣṣef.

 Init-as : rret-aɣ-d lmeɛruf,

 Sfina, nebɣa ad tt-ḥerrek.’’

  Din din kan, yebda waḍu, aɣerrabu yeqleɛ. Taqsiṭ teggra-d deg umezruy. Ha-t-an amek tella’’. 

  Taqubbet n Sidi Mohend Aberkane d tqubbet n Sidi Youcef. 

  Deg taddart n Agouni n Teslent, llant snat n tqubtin : yiwet tebna akken iwulem, tayeḍ d aẓru kan. Nesteqsa ɣef ‘’tneḥyaft-a’’ gar ssadat. Nnan-d : taqubbet n Sidi Mohend Aberkan, tebna tsellek, teqqim akken. Ma d taqubbet n Sidi Youcef, yal mi ara kkren ad bnun kra deg-s, azal, akken ara d-uɣalen, sbeḥ, ad tt-kemmlen, ad d-afen kra din irab, yeɣli. Akken-nni, yal tikkelt. Ɛyan seg-s, dɣa ǧǧan-tt akken trab. Nnan-d, Sidi Mohend Aberkan, ttanint-as-d tsekkrin mi ara yeṭṭes deg lexla. 

  Kra n wudmawen. 

  Ahmed Ali Ghazali :  yella d lwali n Tizi Uzzu, syin n Ɛennaba deg yiseggasen s 1967 ar 1979. D aneɣlaf seg useggas n 1979 ar 1987.

  Kaci Iboudrarène :  d aḍebbal mechuren aṭas. Netta n taddart n Ugni n Teslent mačči n yibudraren. d isem-is i Boudrarène Kaci.

  Said El Hadj Djillali :  d ameɣmas ameqqran deg unnar-agi n tmaziɣt d tugdut. Yemmut deg useggas n 1997, deg leɛmer-is 37 n yiseggasen.

  Samir Ait Belkacem :  yettwassen s yisura n Limuččuču d wiyaḍ. Yefka zal ameqqran i yisura n yimecṭaḥ. yewwi arraz amezwaru deg tfaska n yisura yettwanṭaqen s tmasiɣt.

  Mouloud Tighilt :  d amjahed, d afus ayeffus n Hocine Ait Ahmed. D amedyaz, daɣen.

 Ha-t-an kra seg usefru-s i aɣ-d-yenna Mass Achour Ould Si Said.

 ‘’A taddart-iw ɛzizen,

 Tuɣaled-iyi d ilili.

 Yeɣli-d fell-am leḥzen,

 Izenqan-im, qqlen d lxali.

 Llan deg-sen yilmeẓyen,

 Llan yigerdan maḍḍi.’’

  Tabourichte :  d tameṭṭut ijebbren u yettdawin yal aṭṭan. Aṭas n terwiḥin i d-tekkes i lmut. Temmut deg leɛmer-is 102 d aseggas.

 Deg taggara, tanemmirt i yimezdaɣ n taddart akken ma llan, gar-asen : Said El Hadj Chabane, Ahmed Ali Mohend Said, Ould Si Said Achour d Ait Ben Youcef Kamel, Samir Ait Belkacem. Mebla ma ttuɣ Nacer Oukacha i yettilin yid-i yal tikkelt.

<p style="text-align: right;"> Hocine.M  

  
 Xas ma aṭas ik-yettun, mazal zman yecfa fell-ak. Xas asefru-k ur t-turiḍ ara deg wadlis, imi-k yenna-t sslan-as yimdanen. Xas yebɣa yiwen ad k-yettu, yal amḍiq teǧiḍ isem-ik akked ṣṣut-ik, mazal aktayen ak-id-ttadren, yal amkan teǧǧiḍ deg-s tugna-k, yal amkan teṭṭfeḍ-as-d tugna, d tugniwin ara yeqqimen d inagan. Xas ma ulac win d-yuran fell-ak ass-a, ass-a ad yeqqim d inigi n uzekka, deg umezruy ad arun fell-ak acku amedyaz d awezɣi ad yemmet.

 Iles-ik aḥlawan yessebɣasen yal d anaẓur, yettak afud i yal d amdan ara d-temmlileḍ deg ubrid-ik. Afus-ik teẓẓleḍt akk i yimdanen, taxriḍt-ik tessmareḍ-tt-id i yemmdukal-ik, teḍṣiḍ-as i yal win yettrun, taḍṣa yezgan ɣef udem-ik tettawi-d asirem i yal win d temmugreḍ deg ubrid-ik. Isefra d yessufuɣ yimi-k, ffɣen-d di lqaɛ n wul-ik, uzzlen deg yiẓuran-ik, zzuznen yal tameẓẓuɣt i asen-yeslan, am kečč mačči aṭas i yellan.

 Wagi d Ǧaɛfar CIRIFI, d amedyaz i ur walan ara medden. Di thuski, yettak anzi s acennay-nneɣ n teqbaylit, Mass Crif ḤAMANI, netta yid-s am snat n tmeqwa n zzit. Nemlal-it-id, nesteqsa-t, yerra-aɣ-d

  Nessen-ik d amedyaz, mmeslay-d ɣef yiman-ik di kra n wawalen.  

 Ǧaɛfaṛ CRIFI : Ǧaɛfaṛ CIRIFI d-yiwen i ilulen deg useggas n 1959,  di taddart n At-Ṣalaḥ, d taddart d-yezgan di tɣiwant n Buzgan. Yella baba, ad fell-as yaɛfu Rebbi, icax dinna, dɣa asmi i temmut yemma, ad fell-as yeɛfu yeṛḥem, deg useggas n 1962, dɣa nemḍel-itt dinna, deg At-Ṣalaḥ. Deg useggas-nni i d-nuɣal ɣer Taddart-nneɣ, Iɣil n Tizi n wa. Dinna sɛeddeɣ temẓi-w, ɣriɣ  dinna alarmi d aseggas n tmanyin (1980). Deg useggas-nni ikecmeɣ ɣer tesnawit n Yiɛeẓẓugen, CIHANI Bacir ( Chihani Bachir ). Aseggas-nni  amenzu, fkan-iyi-d takerḍiwt n temkarḍit (carte bibiotèque ). Deg useggas wis sin rran-iyi d anemhal n waɣmis id i tefɣen dinna deg tesnawit. Deg  usggas wis kṛaḍ, kkrent tmesbaniyin-nni n tmanyin, tafsut n Yimaziɣen, dɣa nerr-att i tmaziɣt, nettu akk leqraya-nni, dɣa ɣef waya ur d wwiɣ ara akayad n lbak. Deg useggas-nni i uɣaleɣ d aselmad n tutlayt n taɛṛabt alarmi d aseggas-a i d-ffɣeɣ tastaɣt ( la retraîte)

  Si temẓi-k ar ccib-ik tettaruḍ isefra, ayen ur ten-id ssufɣeḍ ara deg wadlis ? 

  Niqal fkiɣ-ten ar Usqamu Unnig n Timmuzɣa ( HCA ). Asmi yella Mass Crif Mesɛuden, anemhal n twinest tadelsant IGELFAN n Buzgan, fell-as yeɛfu yarḥem, rran-iyi-t-id, nnan-iyi-d : « Qqwant tucḍiwin n tira». Ɛawedeɣ-t, uzneɣ-asent tikelt nniḍen, nnan-iyi-d :« Tura ur d-nessufuɣ ara isefra, nessufuɣ-d ayen nniḍen, ungalen, tullisin…», dɣa dayen, ǧǧiɣ-t deg yidis. Ma yella ad t-id ssufɣeɣ s-yidrimen, ur weɛɛaɣ ara akka tura.

  Kečč iḥeddren aṭas di tfaskiwin n tmedyazt. Amek i tettwaliḍ tamedyazt n teqbaylit ass-a ? 

  Ih, tennerna s waṭas. Yiwet n tikelt di yiwet n temzizzelt, yenna-aɣ-d yiwen n unezraf ( jurist ) : «Amer d Lewnis At-Mengelat ara d-yassen ad yiki di temzizelt mebla ma neẓra d netta, d awezɣi ad yawi araz, acku ass-aa, aṭas n yillugan i tesɛa tmedyazt n wassa.

  Tetteggeḍ tabɣes aṭas i inaẓuren akked icennayen, tikwal tettettuḍ iman-ik ula d kečč d anaẓur ?  

 Ak yeḥrez Ṛebbi, dɣa acḥal d-wid ddiɣ ɣer umaṭṭaf wis sin, mačči fell-i. Xas ahat d nnuba-inu maca ttakeɣ-tt i wiyid i yettu zman, neɣ ma ulac, ẓriɣ ulac win ara ten-iwalin. D tagi i d tudert-iw ččaṛ ul-ik d lxir, ula d imdanen ad teččaṛen akken. D tagi i d tamuɣli-w.

  Tḥemmleḍ aṭas “lkamiṛa”. Mmeslayeɣ-d fell-as ? 

 Ǧafar CRIFI : Ufiɣ-tt,  d yiwen n wallal s-awyes ara d teǧǧeḍ axeddim-inek akked uxeddim n wiyad. Taswiɛt taɛjel, ilaq ad tt-neḍfeṛ, ma ulac ad neqqim d ineggura. Asmi i walaɣ mmi, i yesɛan 3 n yieggasen rrif n uselkim ( ordinateur ), yetturar s-yess, nekk ur ẓriɣ kra deg-s, yerna nekk d aselmad. Wwḍen-iyi-d imeṭṭawen, dayen-nni id iyi-dggren ad issineɣ wa d-kecmeɣ deg waya.

  Ass-agi teffeɣ-d tastaɣt ( la retraite ), d acu n yiṣenfaṛen i tesɛiḍ ? 

 Ǧafar CRIFI : Ilaq ad ǧǧeɣ axxam-iw akked warraw-iw, tagi d tamezwarut. Ttuɣ aṭas iman-iw akken d-tenniḍ lina,  akken ad ɛeṛḍeɣ ad d-sbineɣ akk inaẓuren yesɛan igarrujen deg wallaɣ-nsen, wid yefren, wid ur yesɛin ara ttawil s-wayes ara ad d-binen akken ad ten-issinen yimdanen.  Ad nadiɣ ad jemɛeɣ deg yigerrujen-nneɣ send  ad ṛuḥen, send ad ten-yawi ubeḥri  tatut. Ad skefleɣ deg yilmeẓyen-nneɣ i yuklalen asebɣes akked d waṭas n wafud akken ad kkren. Ad ẓẓleɣ afus-iw ad iliɣ d tama-nsen, akken ad  begnen leqdic-nsen, akken daɣen ad fessren  tikta-nsen i wiyaḍ.

  S tewzel kan, ma nniɣ-ak : Tamedyazt ?  

 Tamedyazt d-abrid s-wayes ara d-beggneḍ ahulfu-inek, i s-wayes ara tessiwḍeḍ tikta-k i wiyid. D abrid s-wayes ara d-beggneḍ  lɣiḍ-ik ɣef wayen i iḍerrun di tmetti sumata.

  Adlis?   

 D yiwen ubrid nniḍen ideg-i ara teǧǧeḍ tikta-k ad tent-id-tafent tsutiwin d iteddun, d anda ara tesqerdceḍ daɣen tiktiwin-ik d wayen akk tettxemmimeḍ, d wayen d txemmimen wiyaḍ.

  Tameṭṭut?  

 D amdan iyi-icuban,  yal wa s izerfan-is, d cbaḥa n tudert, d tuṣṛa n wargaz. Am wakken yella daɣen netta d tuṣṛa n tmeṭṭut. Ayen d-yenna umdan ɣef tmeṭṭut drus.

  Tayri ?  

 D tafat n ddunit, ma yella ulac-itt ur bninet ara tudert. Yerna tayri tebḍa ɣef wacḥal d aḥric, tella tayri n Rebbi, ṣubḥanu, tella tayri imawlan, tayri n teqcict, tayri n tegmat…

  Ddin ?  

 Yelwa amek i t-yettwali. Nekk d-ineslem umneɣ s-yes, maca yal wa s uẓekka-ines, Rebbi ṣubḥanu, izmer iyi-iman-is. Asmi ad nawi yiwen ad ten-mmḍel, ad nṛuḥ deg waṭas yid-neɣ. Imi ara d-nuɣal ad yeqqim waḥd-s dinna, ala lfaɛl-is kan ara t-iselken.

  Taqbaylit?  

 D tameslayt n yemma, s-yes i ṭṭḍeɣ ayefki, d nettat id  iyi-slemden lḥeṛma, d nettat iyi-d-yefkan amenni, fell-as ad ḥaṛbeɣ ayen ibɣun yili.

 yesteqsa-t Tansa n Talsa

  
 S uzwel n "Agaraw yezdigen" yella-d umlaqi i umeslay ɣef kra n tiddiyin timaynutin n useḥbiber mgal axmaj n ugama.

 Thegga-d, ddurt yezrin, Tenmehla n twennaḍt n waɣir n Bgayet akked tɣiwant n Melbu, yiwet n temlilit s wazal-is gar yinesdabuyen akked wid iqeddcen i lfayda n twennaḍt, abeɛda ilemẓiyen. S uzwel n « Agaraw yezdigen » yella-d umlaqi i umeslay ɣef kra n tiddiyin timaynutin n useḥbiber mgal axmaj n ugama. Gar-asent allus neɣ iwmu qqaren « Arusiklaj ». Am wakken yella-d usizdeg n lqiɛan n yilel sɣur trebbuyaɛ tuzzigin. Ugar n tdukkliyin i yekkin deg usihar, am tdukkla “Awal Yessawal” n Melbu akked « Oxy-jeunes » n Yiderginen, ttwaɛerḍent-d kra n tkebbaniyin i yellan deg unnar n uqeddic ɣef twennaḍt. Seld tallit n usizdeg n kra n yimeḍqan n teftist, ɛeddan-d ɣer taggara kra n yilemẓiyen i yesɛan luzinat n wallus akken ad d-sneɛten kra seg wayen qeddcen, d termiyin-nsen deg uḥric-a n usizdeg n ugama. « Yehwa-aneɣ aṭas wudem i aɣ-d-seknen yimasayen ɣef wayen icudden i twennaḍt-nneɣ d tezdeg n waɣir n Bgayet. Ilaq ad nezdit iɣallen akken ad naweḍ ɣer wayen nessaram ». Akka i d-tenna Sabrina Xalifi, yiwet seg tmekkiyin deg usihar-a.

  M. K. 

  
 I lmend n tallit-agi n Remḍan, ilmeẓyen n taddart n Tahanouts, yetabaɛen ɣer tɣiwant n Ait Aissa Mimoun, heggan-d yiwet n tmeɣra n ccna meqqren. Tebda tmeɣra-agi ɣef 22h00 n yiḍ alammi d ṣṣḥur, ccnan deg-s ugar n 10 n yicennayen imeẓyanen n taddart-agi n Tahanouts. Tella-d, ddurt iɛeddan, deg umkan iwumi qqaren Ighil Badhou, tama n unnar n Sidi Slimane. Ayen igerrzen maḍi deg tmeɣra-agi, imi kulec yettwaxdam sɣur ilmeẓyen n taddart-agi, ama d ifennanen i d-yecnan gar-asen Marsghsan (Amar Yarkel), Kasdi Kamel d gma-s Belaid, Kasdi Djamel, Jouba Touat, Oudiai Nassim d gma-s Farid, Korichi Hocine…atg. Tella-d diɣ tɣuri n yisefra sɣur yimedyazen yecban: Tchamouh (Zateri Mouhamed) akked Brahim Cherdi. Ula d wid yuraren ɣef wallalen uẓawan d arraw n taddart-agi, ama d wid yewten dderbuka neɣ wid yewten abendayen neɣwin yewten tagitart. Korichi Hocine, yenna-d: “ D tikkelt tamezwarut ara d-aliɣ ɣef usayes deg ddunit-iw, cniɣ-d tlata n tezlatin n teqbaylit, ulamma s tugdi d ukukru n yimferǧen, maca cukeɣ fɣent-d akken yelha. D tameɣra n taddart-nneɣ, ad asen-iniɣ i yimsuddsen-agi tanemmirt-nsen s tusda, ssarameɣ-asen afud igerrzen”.

  Adaoun Abdelghani 

  
 Ligzima, gar waṭṭanen n uglim yeṭṭuqten ama s argaz, ama ɣer tmeṭṭut, labeɛda di tmurt-nneɣ. Acu kan yettemxallaf seg umdan ɣer wayeḍ imi yesɛa sin n leṣnaf i ɣef ara d-nemmeslay s telqayt deg umagrad n dduṛt-a, d waṭas n tmussniwin icudden ɣer lehlak-a.

<p style="text-align: center;"> D acu-t ligzima ?  

 D aṭṭan n uglim yeṭtugten, yesɛan akmaz ameqqṛan. Yettbeddil ṣṣifa ɣef teɣzi n unerni-s. Di tazwara, yettban-d uglim d azeggaɣ, syin ad d-banent tcellibaḍ yeččuṛen d aman. Aṭerḍeq n tcellibaḍ-nni ama s ukmaz-nsent imi ɣeẓẓent aṭas, ama mebɣir akmaz, igellu-d s tfidi n uglim ara yeḥlun di kra n wussan war ma teǧǧa-d ccama.

<p style="text-align: center;"> D acu n leṣnaf yesɛa waṭṭan-a? 

 Tussna tessiweḍ ad d-tbeggen dakken yella ligzima n usami n kra n tɣawsa , yettḥaz s umata win meqqṛen, am win ibennun, tin yessexdamen kra n ddwawi i ssbiɣa n ucebbub labeɛda takwaffurt, yettili diɣ ɣer wid ixeddmen di sbiṭarat yettlusun ijirbaten. Sṣenf-a, yettɣab mkul mi ara yeṭṭixer umdan i tɣawsa i as-d-islalayen lahlak-a. Yella diɣ, ligzima n uḥerbal( aḥerbali, allergique), d ṣṣenf mucaɛen ɣer yimeẓyanen . Nettaf di ddeqs n tikkal aṭṭan n buneggaf, neɣ aḥerbal-nniḍen ama s ameẓyan ama di twacult-is. Ɣas yettɛeṭṭil aṭas di temẓi, yettṛuḥu wer tuɣalin ma ifat meqqeṛ umdan.

<p style="text-align: center;"> Acu n ttawilat n usejji i yellan mgal lehlakat-a? 

 Lsas n useḥbiber si ligzima n usami d aṭixxer ɣef yal taɣawsa i t-id-yettakken. Ma d adawi-s, ilaq ad yili s amejjay n uglim, imi d netta i yeẓran acu n ddwawi i ilaqen d yiwellihen iwulmen akken ad yeḥlu uglim. Ma d asejji n ligzima aḥerbali yebna ɣef ddeqs n ddwawi i d-yettakk umejjay yenxaṣṣen i yimawlan, ad ten-sxedmen s ttawil i umeẓyan, akken diɣ ur ilaq ara ad as-ssiriden s ṣṣabun amḍiq n ligzima. Ma di tallit anda lahlak-a ur d-iban ara, ilaq imawlan ad ssexdamen kra n ddwawi i telweɣ n uglim n llufan akken ur t-ikemmez ara imi akmaz irennu deg ugur-ines.

<p style="text-align: right;"> Salima Dali 

  
 Deqs n temnaḍin d lwilayat yemgaraden n tmurt n Lzzayer i yedren tignatin yuεren di ddurt-agi yezrin, sebba n usemiḍ d uγelluy n tusniwin n lḥamu γer ddaw yilem, dayen id-yeglan s uγelluy n wedfel γef idurar εlayen d tγaltin iεeddan 300 lmitrat, ger-asen lwilaya n Tizi-Wezzu i iḥuza usemiḍ d uγelluy n wedfel s waṭas.

 Tamnaḍt n Wizgan d tγiwanin is-yezzin, ger-asent At-Zikki, Illula n umalu akked At-Yeğğar d tid yedren tagnit-agi, anda adfel yessa mačči d kra, yegla-d s wargal n deqs n yibardan icuden ger tudrin, maca tikkelt-agi yemgarad aṭas γef useggas 2012, γas banen-d kra iεewiqen maca , imḍebren n tγiwanin-agi beggsen-d aken iwata lḥal, anda i sxedmen tazmart-nsen, allalen d ttawilat sεan i tuksa n wedfel. ṣawḍen jarden ahil n lεejlan, i ixedmen 24 γef 24 n tsaεtin i tuksa n wedfel deg ibardan imeqranen, am webrid n lwilaya uṭun wis 251 icuden ger Wizgan akked Yiεeẓẓugen, abrid icuden ger tγiwanin d kra n tudrin. Maca adfel-agi ixelqed yiwen n wuggur, imi imawlan n yinelmaden n yeswiren yemgaraden di 04 n tγiwanin tesεa temnaḍt (dayra) n Wizgan, ger-asent ; Wizgan, At-yeğğar, At-zikki d yillulen umalu, uggin ad-sarḥen i waraw-nsen γer yiγerbazen ad γṛen sebba n warggal n waṭas n yibardan icuden ger tudrin-agi d yiγerbazen yemgaraden, rnu tella tegdi γef ugeffur sawayes yezmer ad-yeglu wedfel-agi. Si tama niḍen, deqs n yixeddamen ur yeqsiden-ara imeḍqan uxeddim-nsen sebba n lexṣaṣ di ttawilat n usiweḍ, dayen i yeğğan deqs n tkebbaniyin ttewγelqent. U ger n yibardan imeqranen iregglen ideflawen dagi ti temnaḍt n wizgan, ad-nnaf abrid aγelnaw wis 26 icuden ger Tizi-Wezzu d Bgayet i iεeddan tama n yicellaḍen d Wizgan, abrid n lwilaya wis 251 icuden ger tγiwant n Wizgan d criεa u yessufuγ srid γer yefri uzellagen tawilayat Bgayet, abrid n lwilaya wis 09 icuden ger tγiwant n yillulen umalu d tizi icellaḍen. Ma yella d ibardan niḍen d wid yuεren i uεeddi sebba n wucuḍ yellan. Ma yella d isufar n wučči d wid yellan, acu kkan yella yiwen n wuggur meqren id-muggren imezdaγ n mara tudrin n tγiwant n At-Zikki di ttawilat n usaḥmu.

<p style="text-align: right;"> I.B 

  
 Tacemmaɛt-nni n 14 yunyun mazal-itt tuɣ deg wexxam-nneɣ. Wehmeɣ amek i tt-tettu yemma. Pourtant, tettagad aṭas times, lgaz d tristi. Akk ass tettbirifyi ma yella kra i yuɣen. 

 – Wa yemma, atan tettuḍ tacemmaɛt-nni !

 – Ala a mmi, ur tt-ttiɣ ara.

 -Tɛemdeḍ !

 -Aggur-a n cfawat. Deg yunyu-a i d aɣ-nɣan win akken s-yennan “ma ulac tamaziɣt, ulac…”

 Dɣa temmesla-yi-d ɣef Lwennas: milmi d wanida d-iulul, amennuɣ-is, tuɣac-is…

 Mi d-tewweḍ s ass-nni n 25 yunyu teṭṭerḍeq d imeṭṭi. Ula d nek ruɣ. Ruɣ mi walaɣ yemma tettru, waqila almi d ass-nni tt-walaɣ tettru. 

 Amecwar akka ikcem-d baba. Yaf-d imeṭṭi mzal yesfiḍ.

 – Acu akka yellan ?

 -Tella d-ttmeslay ɣef Lwennas, i d as-rriɣ

 Yerra-d nnehta, yerra ɣer lbiru. Cwiṭ akka ibeɛzeq-d : “afalku n wuzṛu n leɣrib, ad kkesɛuɣ d aḥbib…”

 Iḍ-nni, disidiɣ ad aruɣ tabrat i lwennas. Atan d acu s-nniɣ

 “ Azul a dda Lwennas ! Asmi akken i d-lulɣ,qbel ad qaɛdent tgucrar-iw akken ad fɣeɣ seg wexxam, lliɣ très bien di dduḥ-iw nek, yemma, yaya, jeddi akked d dduḥ-iw. Zhiɣ, urareɣ, swiɣ abibru, ččiɣ les compotes… Akken kan nernan les neurones, ḥulfaɣ s ddunit i d iyi-d-yezzin. D’abord, Ḥsiɣ belli nella nukni llan wiyiḍ. Wiyiḍ-agi ur heddern ara taqbaylit. Heddren taɛrabt am anisati, lmudir , lǧiran akked tilibizyu. Syin akkin, mi kecmeɣ tteḥḍiri, yexreb lmux-iw. yekker wahruḥu gar-i d dduḥ-iw. Qareɣ-as dduḥ-agi inu d lekdeb, d tteḥḍri i d tidet. Azul-nni yuɣal d “salamɛlikum” ; “čiw čiw čiw ḥiḥa” d “qessamen bi nazilat” ; “tafunast n yigujilen” d “suratu el baqara”… Lḥasun kulec yuɣal-iyi uqelmun s iḍaren. Ayen akk i yi-sxerben lmux-iw ugar d les adultes. Qqersen almi kan dayen. Pourtant, di dduḥ i d-kkren am nek. Uɣalen, presque akk, am tteḥḍiri, lmudir akked d tilibizyu. Dɣa ussan-agi n remḍan, je te dis pas. Ulac akk ayen yeddeqsen deg-sen ḥala aɛebbuḍ. Yessufeɣ-asen tellement leɛqel uɛebbuḍ alarmi d-snulfan tilibizyu n wučči. Je te promets a dda Lwennas ar d ad riziztiɣ i wayen akk yexḍan dduḥ-iw. Je te promets ar akken kan ad nernin cwiṭ n les neurones ad qelbeɣ fell-ak, ad defreɣ later-ik… ad…” 

<p style="text-align: right;"> S.O.A 

  <a class="__cf_email__" data-cfemail="f682d899839a92979b9784b68f979e9999d89084" href="/cdn-cgi/l/email-protection">[email protected]</a> 

  
 Deg wahil-ines n uwenneɛ n uqeddic-is, aserḍi n umsaɣ, ed ussuseɛ n tesna (surface) n ubḍaw n ugaz, takebbanit taɣelnawt n ufraq n ugaz tɛewwel ad tessiweḍ ijeɛbuben-is ɣer tɣiwanin n usamar ed unẓul-asamar n Bgayet, am Suq Letnin, Iderginen, Ayt Smaɛel ed Tsexriwt, sey-a ɣer taggara n useggas-a deg nella 2015. Maca daɣen i waṭas n tɣiwanin nniḍen n waɣir n Bgayet. Aya ira ad d-yini dakken seg yiɣzer n Bgayet aẓ akkin, akk timnaḍin ad ttwaqqnent s yijeɛbuben n ugaz n teɣrabt i ttraǧun yimezdaɣ am win yettraǧun win ur d-nettas. Yuɣ lḥal, ɣef taluft-a n ugaz n temdint gedged i mmugent aṭas n tiganin (grèves), i ttwabellɛen acḥal n tikkal yiberdan iɣelnawen i yinehharen. Ɣef waya, wid yerza uqeddic nwan ad ɛeddin ɣer tigawt, ad sbensen aḥeyyer n yiɣermanen s usiweḍ n ugaz i yixammen-nsen deg teɣzi n useggas-a deg nella. Lḥasul, 55 n tkebbaniyin i yeṭṭfen taggara-a tasunḍa (ordre) n uqeddic akken ad bdunt amahil-nsen. Ad d-nesmekti dakken ugar 2780 n yikilumiṭren n tuqqna i yellan, tettwafreq ɣef ddeqs n temnaḍin. Akken i d-yedda deg ulɣu n tmehla n ubḍaw n lgaz, i icudden ɣer tkebbanit n ufraq n usamer, ddeqs n tuddar i yeɛna usiweḍ-a n ugaz, am Ayt Smaɛel, Tasexriwt, Iderginen, At Ksila, Tamrijt, Tifra, Tawrirt Larbɛa, Cmini, Akeffadu, Tiban, Tawrirt Iɣil, Ayt Mendil, Adeqqar, Bulimaṭ, Fenya, Saket, Buxlifa, ed Msisna. Deg tɣiwant n Ayt Smaɛel, yetturaǧu ad d-tekk tuqqna seg n Seṭṭif, ad d-tɛeddi seg umḍiq mu ssawalen Aswel i yellan deg tilisa gar Bgayet ed Seṭṭif. 

<p style="text-align: right;"> Mhenni Xalifi 

  
 Ulac taddart ur nesɛi ara tala. Tala d amkan n tlawin, teḥrez lbaḍna-ines. Yecmet ad yekcem ɣer s daxel-is, aladra deg urgaz. At zik, snen ad ḥerzen aman, ur swaɣayen ara deg-sen tiqit. Yal tiqit ara d-yeqqiṭṭren, snen amek ara tt-jemɛen. Aman n tliwa, ussan-d di leɛwanṣar i d-yeṭṭreḍqen deg yidurar, ttawinten-id yimezdaɣ n tuddar deg ijaɛbuben s ddaw tmurt, alarmi d taddart ideg zedɣen. Lebni n tliwa, yemgrad si taddart ɣer tayeḍ, maca yella wayen i tent-yesddukklen. Ad naf Lebni n tliwa-agi, yebḍa ɣef krad (3) yiḥricen : Acercur , amraḥ n tarda , asariǧ n lmal. 1. Acercur : d amkan deg-i i d-ttagment tlawin aman, ttaččarent-d tiḥellabin-nsent. 2. Abraḥ n tarda : d amkan yeṭṭɛen ɣer tesga n ucercur. Lqaɛa-ines tqeɛɛed, tesleɣ s yejdi d ssiman. Deg-s i ssirident tlawin iselsa, iceṭṭiḍen. Yezzi-as-d ṣṣur azal n lqedd n umdan, akken tulawin ad ssirden-t s tuṣṣra. S daxel-is, yella usariǧ d aɣezfan, maca ur lqay ara. Deg-s i d-tteffint aman i tarda. D aman n ucercur yettruḥun di rrayaɛ i yettačaren asariǧ-agi. 3.Asariǧ n lmal : d asariǧ yeṭṭɛen ɣer ubraḥ n tarda, ur ɣezzif ara, ur lqay ara. D amkan deg-i i itess lmal, izgaren, tisita, iɣyal, ulli, tiɣeṭṭen… Yettili-d ɣer tama n ubrid, d aman i d-yettfeggiḍen deg usariǧ yellan deg ubraḥ n tarda i t-yettačaren. Aman yettcercuren deg usariǧ n lmal, ttruḥun di terga ijmaɛay-iten ugelmim. Aman ugelmim, swayen s yis-s tibḥirin deg unebdu. Tessen deg-s iɣersiwen n teẓgi, ibeɛɛac d yijeqqiwen.

  Fahim Messaoudène 

  
 Tazwara n ddurt iɛeddan, yettwagdel usarag n umaru Zubir Zrarga, mmi-s n Xerraṭa, deg Uweqqas. Ur iban s wanwa udem i yettwasemres ugdal-a, maca iban-d dakken ur d-tessufeɣ tdayra ttesriḥ mi ara as-t-ssutren yimheggiyen n tɣellust taseklant n Uweqqas. Am wakken i yeḍra waya deg wussan yezrin mi yettwagdel temlilit akked umaru afransis Armand Vial,i yellan yettraǧu ad yessefti awal ɣef udlis-is amaynut. Rnu-as wid i yettwagedlen ayyuren-a ineggura ɣef waṭas n yimura-nniḍen. Dɣa seld tugin-a n yinesdabuyen, tessufeɣ-d Tdukkla Azday Adelsan n Uweqqas yiwen n ulɣu ideg i d-tewwet ɣef yir rray-a. Ideg i d-uran ladɣa: «… La nettmesteqsay acimi isaragen yettwagedlen deg Uweqqas ttwasurgen anda-nniḍen?». D lḥir i yettziden yettahda ɣur wid yebɣan ad seḥbibren ɣef yidles deg temnaḍt, ladɣa imi isaragen i yettwagdalen deg Uweqqas, ttwasuragen deg Bgayet, Tifrit, Wizgan d wanda-nniḍen. Am waken ara nɣer deg ulɣu aqbur diɣ: « …Syin ɣer-s, Massa taɣellat n tdayra tugi ad aɣ-d-tefk tanaga n wawwaḍ i d-yettwekkiden tarusi n ukaram i ummag n usarag, aya si tama, si tama-nniḍen, tugi ad aɣ-d-tesselɣu s ugdal n usarag». Ilaq ad d-nini ṭṭabeɛ n tɣellust taseklant n Uweqqas mi d-yuɣal s wudem ajdid yella yeɛna s waṭas imura izwawen i yettarun s tezwawt. Maca taggara-a, xemmen yimheggiyen, ad d-seddun ula d wid yettarun s tutlayin tiberraniyin.

  M. K. 

  
 I lmend n lficṭa n useggas amaynut amaziɣ 2966, ass nni n 09 Yennayer 2016, aɣerbaz alemmas n tɣiwant n At Yanni, s lemεawna n tnemhalt n yidles n Tizi-Wezzu, thegga-d tirza i yinelmaden d tnelmadin ɣer wexxam n yidles Mufdi Zakariya di Lezzayer. Din ḥedren i wass amenzu n leqdic adelsan i d-ihegga Useqqamu Unnig n Timmuzgha i deg yeḥder uneɣlaf n yidles Σezzedin Mihubi d yiwen n uεeggal n tneɣlaft n ttrebga. Azal n 50 n warrac d teqcicin i d-yufraren s igemmuḍen n leqraya-nsen deg uḥric amenzu n useggas-agi n leqraya i d-yettwafernen akken ad ddun. Tiddefcect i dmen abrid akken ad awḍen ɣer Lezzayer ɣef lɛecra n Sbeḥ. Din, deg umraḥ n Uxxam-agi n yidles Mufdi Zakariya myufan-d d warrac d-yusan si tamiwin nniḍen : Imzabiyen, Icawiyen, Icenwiyen d icelḥiyen……….

 Mi d-yewweḍ uqerru n HCA Si Lhachemi Σessad d uneɣlaf n yidles, tendeh tmeɣra s iḍebbalen, d cḍeḥ ansay. Mi tɛedda zzedwa-nni, rzan meṛṛa ɣer tzeqqa tameqrant. Din, Mass Σessad ifka-d awal n tazwara i temlilit-agi, i deg d-yesmekta belli deg iɣerbazen n 48 n lwilayt llant-d lficṭat i lmend n Yennayer. Ula d Mass Σezzedin Mihubi, inna-d belli ad yelhi deg tneɣlaft-is s usnerni d usefti n Tmaziɣt. S yin mi d-yemmeslay uɛeggal n tneɣlaft n ttrebga, bdant trebbaɛ n cḍeḥ, ccna, d usenɛet n tmeɣra n uyrad. Akken tessaweḍ temrilt d lweḥda uzal, ɛeddan inelmaden-nni rẓan tanalt. S yin rzan ɣer tebḥirt umi qqaren s tefransisit « jardin d’essai » n El Hamma. Walan-d meṛṛa ayen yellan deg-s, n cbaḥa n twennaṭ, igḍaḍ d iɣersiwen nniḍen. Tuɣalin tella-d ɣef rebɛa n tmeddit, s waṭas n lferḥ d unecreḥ deg ulawen d udmawen. Yerna aṭas n tugniwin i xedmen akken ad sen-d-teqqim lficṭa n Yennayer 2966 d asmekti. S yin i teɣzi n ubrid ɣer tmurt, tella-d s ccna, aqesser ɣef wayen walan d wayen ḥulfan. S yin, mi wḍen s At Yanni, yettwasuter deg warrac nni ad d-arun agzul ɣef wass-nni, d wamek t-sɛeddan. Tajmilt ad tuɣal i wid meṛṛa d-yefkan afus akken ad iɛeddi wass-nni di liser d tumert, ladɣa Tanemhalt n Yidles n Tizi-Wezzu, Mass Iften Ḥamid, anemhal n uɣerbaz alemmas n tɣiwant n At Yanni, d wid meṛṛa i yessudsen yerna bedden i inelmaden-agi akken ad sɛeddin ass igerzen di laman d liser. Nessaram ad ifriren warrac-agi, yerna ad nessiweḍ ad s-nelli tiwwura n tmusni. 

 <em> sɣur:: NEDDIL Litisya, URAK Lina, ḤAMEDI Mira, BETTAN Nadeyya, SEDDUR Anayis, BUǦEMΣA Liza, LEWAǦ Sara, ǦENNAN Sufi, DERDAḤ Nazim.  </em>

  
 I lmend n twinest segmi d-ilul win i d-isellken tutlayt tamaziɣt deg nnger, Lmulud At Mɛemmer, ihegga-d Useqqamu Unnig n Timmuzɣa, s tikkin n waṭas n tkebbaniyin d tdukkliwin, yiwen n wahil d ageɛmir ara idummen s teɣzi n useggas-a n 2017. Ahil i d-yemmugen, yebda yakan seg 28 deg furar yezrin, ar 31 deg duǧember 2017. Ad d-nebder kra n yisiharen seg wayen ara yilin, imi yetturaǧu ad yettunefk d tamsirt uḍris « Tabrat i Muḥend Azwaw » i akk inelmaden n yiɣerbazen ilemmasen d tesnawiyin deg 48 n twilayin. Asmekti d tirza ɣer tesnawit anda yella yesselmad Dda Lmulud. Ugar n tezrawin deg tesdawiyin, ad tili tuzzya taɣelnawt n tmezgunt  » Le foehn » seg 10 ar 24 deg yunyu. Akken kra n wussan, ad temmag tuzzya-nniḍen i temkarḍiyin n yidlisen n Dda Lmulud. Deg waya, ad yili yuɣ lḥal usiẓreg d usuqqel n waṭas seg wayen yura. Deg wayyur n ctember, ad d-ttwasuddsent ddeqs n temsikkniyin ɣef umussnaw-a, ama ɣef wayen yenna, yura neɣ inuda. Am wakken ara d-yettwaheggi deg rreḥba n udlis n Lezzayer, seg 31 deg ṭuber armi d 5 deg unbir, yiwen n wahil yettwabudd i Dda Lmulud At Mɛemmer, gar yisaragen, tiɣuriyin, asenɛet n yisura…atg. Deg wussan-nni dɣa, ad tili temlilit tagraɣlant ɣef ubabat n tmaziɣt, s uzwel  » Mulud At Mɛemmer, amussnaw yezdin gar tɣermiwin’’. Tettwajerred daɣen i taggara n useggas tfaska taɣelnawt n « Ahellil », d tajmilt i Dda Lmulud, deg Timimun. Ma yella d ayyur-a n meɣres ideg nella, ad yili ttiɛad deg Udrar n Fad i lmend n teẓrigt tis 15 n tfaska n tmedyezt i iḍebɛen s yisem n Dda Lmulud. Dɣa, din ara ḥeḍren d inebgawen at Useqqamu. I usmekti kan, tekki Tdukkla Tadelsant Adrar n Fad deg wahil-a n twinest ɣef tlalit n Dda Lmulud At Mɛemmer.

<p style="text-align: right;"> M. K. 

  
 Sidi Aɛli Bunab d lwali, iteddu si tama ɣer tayed, anda i t-yewwi uḍar-is, iḍda. Inuda-d akk tamurt n Leqbayel. Anda i t-yessers uɛessas, yesteɛfa. Ulac tama neɣ taddart anda ur tettafeḍ ara isem n Sidi Aeli Bunab. Anda i t-id-ufan medden istafa, ama ɣef uzru, ama ddaw teslent neɣ ddaw tzemmurt, yella umkan- nni yewi isem-is. Qqaren : 

 Ǧǧan-d Ccix aḥeddad

 Tariqa-s tzad

 D lefnaṛ deg yiḍ n ṭlam

 S lexwan ihegga lmiehed

 Kul yum tezha

 D timeemrin deg yal amkan

 Wannag Sidi Aɛli Bunab

 Lwali muhab

 Kul tizi ibedd lburhan

 Ttqabalen medden Sidi Aeli Bunab s wannuz, ttqadaren-t nezzeh. Qqaren, ma yenna awal ssbaḥ, tameddit ad yeffeɣ. Assen, yewweḍ ɣer yiwet n taddart, tesea yiwen n ṛṛay-is isem-is Weeliya. Ɣur-s irgazen, cci akked ddreɛ uma d aḥeddad n wuzzal. Ttagaden-t medden aṭas. Akken ad d-isken lǧehd-is, skud yekkat di taggunt, yessawal : a lǧehd, a lǧehd n Weeliya! A lǧehd, a lǧehd n Weeliya!

 Ass-nni, ibedd-d ɣur-s Sidi Aɛli Bunab, ikcem ɣer tḥanut n uḥeddad s udarbali. Akken yufa, yekkat tettergigi tmurt, inna-as: ‘’mačči akka ara tessawaleḍ!

 Ssawal: a lǧehd, a lǧehd mulana, lǧehd d win a Rebbi.’’

 Inna-as Weliya: ‘’ffeɣ-iyi akkin, acu ara tebidieeḍ akka?’’

 – Inna-as Sidi Aɛli Bunab: ‘’ur d I yi-tettakkeḍ ara afḍis-nni, ad uwteɣ cwiṭ?’’

 Ifka-as-t Weɛliya, dɣa yekkat, yessawal: 

 ‘’A lǧehd, a lǧehd n Weɛliya

 Lebladi yebqa xaliya

  ala qayem ddenya.’’

 Qqaren-d seg wassen, imezdaɣ n taddart-nni, ttinigen, ttgaǧǧan anda-nniḍen alammi tuɣal taddart-nni d amadaɣ, d ayla n beylek, trab taddart i lebda.

<p style="text-align: right;"> Ramdane LASHEB 

  
 Seg tama-nniḍen, mi yekfa uneɣlaf n yidles tirza-ines, yerra-d lwali n Bgayet, Ould Saleh Zitouni, i yellan yid-s, srid ɣer Ayt Smaɛel, ad yessefqed ladɣa ɣef temkarḍit n tɣiwant. Mi tt-iwala, yezzi-as-d akken ilaq, iban-d am wakken yeɛjeb-as s tidet wayen yemmugen deg-s, ladɣa imi yella yerna-d yakan kra n tedrimt i usiweḍ n usenfar-a ɣer taggara. Ɣas ur thegga temkarḍit-a akken ilaq, ladɣa s dduzan n daxel, am yidlisen, ṭṭwabel d yiselkimen, maca iɛeyyen-d Mass lwali s teldayt-is tunsibt. Yerna yessarem ad tesleḥ i waṭas n lecɣal am umezgun, isaragen, atg. Seg Ayt Smaɛel, yeṭṭef abrid lwali ɣer Yiderginen, akked tselwayt n tdayra i d-yusan yid-s i Udrar n Fad. Deg Yiderginen, iɛedda yimḍebber n twilayt ɣer uxxam amaynut, anda yessuk tiṭ ɣef liḥala n lebni d wayen yellan din d ttawilat.

<p style="text-align: right;"> Mhenni Khalifi 

 
  
 Taggara n ddurt-agi yezrin, i d-teldi tfaska tis 8 n tqendurt taqbaylit i d-tettheggi yal aseggas Tejmaɛt n taddart akked tdukla Tagmat n taddart Iḥemziyen deg temnaṭ n Yilulen Umalu di lwilaya n Tizi Uzzu . « Iswi-nneɣ d aseḥbiber d usnerni n tqendurt taqbaylit i wakken ad tuɣal d taksiwt n yal ass, nessaram ad tuɣal tmeɣra-agi d tafaska taɣelnawt ‘’. I d-yenna uselway n tidukla Tagmat Mass Hsen Merzoug. Ahil n useggas-agi s wazal-is, yebda leqdic ass-nni n lexmis ɣef lewhi n 11H00 . Teldi temsikent n tqendurt taqbaylit ideg i d-snaɛtent tulawin i d-yewwin yal lesnaf n tqendyar yemxalafen ( tin Yiwaḍiyen, At wasif, Tigzirt akked d tiyaḍ-nniḍen n temnaḍin n leqbayel). Syin akkin, yella-d wawal ɣef unegmu d wazal n tqendurt taqbaylit, am wakken i d-tewwi yiwet n tmedyazt n taddart Iḥemziyen, Tinhinan Dahmani, yiwen usefru s wazal-is ɣef tqendurt:

  « Acḥal i kem-ḥemleɣ 

  Ḥemleɣ cbaḥa-m 

  Ula d iḍes yessem i gganeɣ

  A taqendurt a taqbaylit,…atg.

 Ɣef lewhi n tmeddit, tuɣal tejmilt i temɣarin n taddart iɛeddan 70 n yiseggasen, ttunefken-asent warrazen sɣur allagen-nsent. Am wakken i ttunefken warrazen i warrac d teḥdayin i d-yufraren deg yikayaden , deg yeswiren yemxalfen. ‘’Nekfa arrazen i yigerdan-agi i wakken ad ḥulfun i yiman-nsen sɛan azal ɣer yimezdaɣ n taddart, aya d ayen ara asen-yernun afud di leqraya-nsen’’. I d-yenna lɛaqel n taddart 

 Deg wass wis-sin, tella-d temzizwert n ccna n trebuyaɛ n theḍayin d yigerdan. Tameddit n was, yella-d ucali usenɛet n leṣnaf n tqendurt taqbaylit. I wakken ad d-yili ufran n tqendurt ifazen. Tekfa tmeɣra s yiwet n tmeɣra tameqqrant ideg i d-cebḥen yiḍebbalen tagnit s uẓawan n teqbaylit aqbur. Temdel tfaska s tezlit n Zedek Mouloud ɣet tqendurt anda i as-yeqqar:

 <em> “Anda-kem am ufzim  </em>

 <em> Anda-kem am ubruc </em>

 <em> Lfuḍa d tesfifin  </em>

 <em> Abendayer ihuc  </em>

 <em> I ixeddem wawal  </em>

 <em> As- ternuḍ awal” </em>

  Brahim Benhamouche 

  
 <span style="text-decoration: underline;"> Isufar </span>

 – 3 n tbatenjalin – 1 n ṭumaṭict – 200 ml n zzit – 1 n tedgert n ticcert – 1 n tɣenjawt n lmakla n zzit n uzemmur – 1 n tɣenjawt n lqahwa n lkemmun – 1/2 n tɣenjawt n lqahwa n lmelḥ – 1/4 n tɣenjawt n lqahwa n yifelfel aberkan – 1/2 n tlimet

 <span style="text-decoration: underline;"> Aheggi </span>

 Sirdet tibatenjalin u tgezmem-tent di leryaf-nsent, tesqecrem-tent adar s udar. Gezmem-tent d timḍewwrin. Seḥmut zzit di tmeqqlit, syin terrem tibatenjalin ɣer daxel, tanfem-asent azal n 10’. Imir tessudmem-tent mi ara tent-d-tekksem. Syin, tgezmem ṭumaṭic akked ticcert, terrem-ten ɣer daxel n tmeqqlit akked tbatenjalin, lkmemmun, ifelfel aberkan, lmelḥ, taḥcict, tanfem ad wwen azal n 10’ s ddaw n tmes taḥlawant, trekcem sya ɣer da tibantenjalin-nni. Rnu-t iẓmi n uzgen n tlimet.

  S tezmert-nwen Daya 

  
 D anwa d wa ur nḥemmel izeǧǧigen, d anwa ur nebɣi ad yettwali tugna-nsen-nni tacebḥant yerḥan allen. Niḥqa, iban yal yiwen seg-neɣ yehwa-as uzeǧǧig s yisenfan i yesɛa d yiniten-is (couleurs) daɣen. Acku, izeǧǧigen s umata, ttakken-d ula d nutni amur-nsen n ubaɣur i ugama d tudert n umdan. Maca yesḥissif lḥal aṭas imi mgaradent tmuɣliwin ɣef uzeǧǧig : yal wa amek i t-iẓer. Llan wid ur nessin d acu i yezmer ad d-yessenfaɛ seg yizeǧǧigen d ccbaḥa-nsen imi ur ttqadaren azal-is, ur xeddmen ayen iwatan fell-as. 

 Nerra tamawt deg tmurt-nneɣ ṭṭuqten wid i ten-ikesben deg yixxamen-nsen, teẓẓan-ten akken ad behhin yis-sen tizniqin… Wanag tikwal, ttilint-d teswiɛin ideg stehzayen lɣaci, lxalat neɣ irgazen s yizeǧǧigen-nni, ur lehhun yis-sen swaswa. Aya iḍerru imi tettun ahat medden belli amek sran nutni s timmad-nsen i tgella, aman d wayen-nniḍen akken ad idiren, ad zemren ad ḥerrken ad qedcen, ad gen ayen i asen-d-tessutur tmeddurt n yal ass. Ula d azeǧǧig ilaq ad xedmen leḥsab-nsen fell-as. Yessefk ad ḥsun dakken am yimɣan akkit, azeǧǧig yesra i win ara yelhun yis-s bac ad d-yefk seg tama-s ayen yettraǧu umdan sɣur-s. 

 Rnu, acimi ɛni di berra, drus maḍi i yellan d imukan n uzeǧǧig? Ad ttnuzun deg tḥuna, neɣ ad ttwaẓẓan deg yiberdan i ccbaḥa d tfenda (rriḥa). Ilaq ad ftin deg xilla n yidigan, ad ttwawfen yal mi ara ten-yeḥwaǧ yiwen, acu kan deg tidet xussen. «nruḥ d agraw ad nerzu s axxam n Lwennas Meɛtub, ad nẓur aẓekka-s. Deg ubrid nemmekta-d ad nawi yid-neɣ izeǧǧigen ad ten-nesres ɣef uẓekka-s-nni. Neḥbes deg kra n yimukan nesteqsa ma ttnuzun ad d-naɣ, lameɛna ur nufi ara. Dɣa, nesḥassef ass-n imi nruḥ war ma newwi-ten». I aɣ-d-yenna yiwen seg Ayt Smaɛel. Akka ihi, yettban-d ɛinani lexsas n wadeg n uzeǧǧig di tmurt-nneɣ. Lemmer zun ad ilint tḥuna, ad ttnuzun yizeǧǧigen di yal amḍiq, imi ccbaḥa-s tuklal ama d leɛtab fell-as, ama d adrim.

<p style="text-align: right;"> Kaïsa Khalifi 

  
 Gar-aneɣ sin wussan kan, 28 deg duǧember, ad d-nesmekti talallit n yiwen urgaz agejdan i yefkan tudert-is akked tmussni-s i tsekla tamazight s umata, wagi d Lmulud At Mɛemmer i ilulen ass n 28 deg duǧember 1917. Ass-a, ihi, xas ‘’ulac-it, yella’’, akken yeqqar s timmad-is.

  Tameddurt 

 Mulud Mɛemmri, neɣ Mulud At Mɛammar, d amaru, d aneggal, d amnadi ameqqran deg yidles d tutlayt n tmaziɣt. D netta i d aselmad amezwaru n tamaziɣt deg tesdawit n Lezzayer. Ilul ass 28 duǧember 1917 deg taddart n Tewrirt Mimun deg tɣiwant n At Yanni deg lwilaya n Tizi Uezzu. Yettaru s snat n tutlayin: tamaziɣt d tefransist, imi tafransist yis-s i yeɣra, ma d tamziɣt, d tutlayt n tyemmat. D amussnaw mucaεen dagi deg tmurt n Lezzayer, ladɣa deg uḥric n tesnalsit (la linguistique) d talsasent (anthropologie).

  Tudert d imuhal 

 Yekcem Mulud At Mɛemmar, deg useggas n 1927, s aɣerbaz yellan deg taddart-is i wakken ad yelmed dina. Maca deg useggas n 1928, yunag ɣer xali-s yellan deg temdint Ribaṭ n tmurt n Lmerruk. Rebɛa n yiseggasen, syin yuɣal-d ɣer tmurt n Lezzayer i wakken ad ikemmel almud-ines deg tesnawit iwumi qqaren “Bugeaud” deg Lezzayer tamaneɣt (tasnawit n Emir Abdelkader , deg Bab-El-Ouad). Syin akin, yuɣal ɣer tesnawit “Louis-le-Grand” n Paris deg tmurt n Fransa i wakken ad yuɣal d aselmad. Sakin, yekcem ɣer ugezdu n tsekla n Lezzayer tamaneɣt deg Tuber 1940. Deg 1942, mebɛed awwad n Marikan ɣer Tefriqt Ugafa, Mɛemmri yetteki deg yigran n yimenɣi n Ṭelyan, Fransa akked n Lalman.

 Deg taggara n 1945, yeswejd-d iman-is deg Paris ɣef tamenyugart n yiselmaden; mebɛed ayagi, yuɣal-d ɣef Lezzayer deg Ctember 1947. Yesselmad deg Lemdiya akked Ben Σeknun. Maca deg useggas n 1957, yeǧǧa-d tamdint n Lezzayer, sakin yuɣal yunag ɣer tmurt n Lmerruk i tikkelt tis snat. Iqqim dina armi tefra tegrawla tazzayrit deg 1962, d wakken i d-yuɣal s akal i t-id-issekkren.

 Seg 1965 armi 1972, yesselmed tutlayt n tmaziɣt deg tesdawit n Lezzayer tamaneɣt, deg ugezdu n umezruy n yigduden. Yesselmed-itt mebla tugdi, yerna deg sser d tufra ɣef temsulta d udabu n Lezzayer. Seg useggas n 1969 armi 1980 yella d anemhal n umḍiq n unadi n yidlesen n yimdanen amezruy atrar akked amezruy n yigduden (CRAPE), yellan deg temdint n Lezzayer tamaneɣt.

 Deg useggas n 1982, islul-d deg temdint n Paris, Tuddsa n tezrawin d Tegmi n Tamaziɣt (Centre d Etudes de Recherches Amazighes, CERAM), am wakken yesbedd daɣen tasɣunt-nni Awal. Deg 1988, Mulud Mɛemri fkan-as arraz n Docteur honoris causa deg tesdawit n la Sorbonne. Mulud At Mεemmar yemmut ass 26 deg furar 1989 deg Σin n Defla deg ubrid n tuɣalin-is seg tmurt n Lmerruk. Mulud At Mamar, yeǧǧa later akked tikta meqqren

  Tira d idlisenUngalen 

 A. La colline oubliée i d-yeffɣen ɣer tezrigi n «Plon» n temdint n Paris, deg Fransa deg useggas n 1952. Tazrigt tis snat, deg Paris ɣer tezrigin Tiddukkla Tamatut n Tezrigin «Union générale d’éditions», deg useggas n 1978.

 B. Le sommeil du juste, i d-yeffɣen ɣer tezrigi n «Plon» n temdint Paris, deg Fransa deg useggas n 1955. Tazrigt tis snat, deg Paris ɣer tezrigin Tiddukkla Tamatut n Tezrigin «Union générale d’éditions», deg useggas n 1978.

 C. L’opium et le bâton i d-yeffɣen ɣer tezrigi n «Plon» n temdint n Paris deg Fransa deg useggas n 1965. Tazrigt tis snat deg Paris ɣer tezrigt Tiddukkla Tamatut n Tezrigin «Union générale d’éditions», deg useggas n 1978.

 D. La traversée, i d yeffɣen ɣer tezrigi n «Plon» n temdint n Paris deg Fransa deg useggas n 1982.

  Tullisin 

 1. Ameur des Arcades et l’ordre, Paris, 1953, Plon, «La table ronde»

 2. Le zèbre, preuves, Paris, n° 76, juin 1957, pp. 33-67

 3. La Meute, Europe, Paris, n°567-568, juillet- août 1976, pp. 68-76.

 4. L’Hibiscus, Montréal, 1985, Dérives n° 49, pp. 67-80.

 5. Le désert atavique, Paris, 1981, Quotidien Le Monde du 16 août 1981.

 6. Ténéré atavique, Paris, 1983, Revue Autrement, n°5.

 7. Escales, Alger 1985, Révolution Africaine.

  Amezgun 

 Le Foehn ou la preuve par neuf, Paris, Publisud, 1982, 2ème édition, Paris, pièce jouée à Alger en 1967.

 Le Banquet, précédé d’un dossier, la mort absurde des Aztèques, Paris, librairie académique Perrin, 1973.

  Tasekla 

 a) Les isefra de Si Mohand ou Mhand «Isefra n Si Muḥend u Mḥend», yerna yesuqel-iten ɣer tefransist, i d-yeffɣen ɣer tezrigi n «Maspero» n temdint n Paris, deg useggas n 1969.

 b) Poèmes kabyles anciens «Isefra n Leqbayel Iqburen», yerna yesuqel-iten ɣer tefransist, i d-yeffɣen ɣer tezrigi n «Maspero» n temdint n Paris, deg useggas n 1980.

 c) Machaho, contes berbères de Kabylie «Macahu, Timucuha n Leqbayel», i d-yeffɣen ɣer tezrigi n Bordas deg temdint n Paris, deg useggas n 1980.

 d) Tellem chaho, contes berbères de Kabylie, «Timucuha n Leqbayel», i d-yeffɣen ɣer tezrigi n Bordas deg temdint n Paris, deg useggas n 1980.

 e) L’Ahellil du Gourara, Paris, MSH, 1984.

 f) Yenna-yas Ccix Muhand, i d-yeffɣen ɣer tezrigi n “Laphomic” n Lezzayer, deg useggas n 1989.

  Tutlayt, Tajerrumtd tesnawalt 

 Tajerrumt n tmaziɣt (tantala taqbaylit), i d-yeffɣen ɣer tezrigi n Maspero n temdint n Paris, deg useggas n 1976.

 Précis de grammaire berbère, «Usdid n tjerrumt n tmaziɣt» i d-yeffɣen deg tesɣunt n Awal deg temdint n Paris, deg useggas n 1988.

 Lexique français-touareg «Amawal n tmaziɣt d tergit», s tallelt n mass J.M. Cortade, i d-yeffɣen ɣer tezrigi n «Arts et métiers graphiques» n Paris, deg useggas n 1967.

 Amawal n tmaziɣt – tafransist akked tafransist – tamaziɣt, i d-yeffɣen ɣer tezrigi n Imedyazen n temdint n Paris, deg useggas n1980.

 Cahiers d’études berbères, «Azmam n tezrawin timaziɣin», i d-yeffɣen tesɣunt n Awal n temdint n Paris, seg 1985 armi1989.

<p style="text-align: right;"> Adaoun Abdelghani 

  
  Aɣmis n Yimmaziɣen: Amek tebdiḍ ccna? 

  Malik Kezoui:  Bdiɣ ccna mačči s lebɣi, acku leɛmer ad as-niɣ nekk ad uɣaleɣ d acennay neɣ ad sefruyeɣ. Seg wasmi meẓẓiyeɣ ḥemmleɣ ad sleɣ aṭas i rradyu d wayen akk i icudden ɣer tẓuri. Qqaren-iyi-d imawlan-iw zik asmi mecṭuḥeɣ deg yiḍ ma ur sliɣ ara i uẓawan ur gganeɣ ara, acku d ayen wulfeɣ-tt, s yis-s i d-tturbbeɣ. Asmi leḥqeɣ ad ɣreɣ deg uɣerbaz n yimeɛdar yellan deg Boukhalfa, ufiɣ imeddukkal-iw llan deg-sen wid yeqqaren deg tesdawit, syin ttawin-iyi ad cnuɣ deg tmeɣriwin i d-yettilin daxel n tesdawit. Bdiɣ timeɣriwin deg tesdawiyin seg useggas n 1999, syin akkin cniɣ akked tiddukkliwin tidelsanin, syin ɣer sdat uɣaleɣ xedmeɣ aṭas n tmeɣriwin deg uxxam n yidles Lmulud At Mɛemmer n temdint n Tizi Uzzu.

  Ma yella win i d ak-id-yefkan afus n tallelt? 

 D tidet llan wid iyi-ɛawnen deg umecwar-iw n ccna, amezwaru seg-sen d acennay-nneɣ ameqqran i ḥemmleɣ aṭas wagi d “Ahcene Ahris”, lukan mačči d netta tili ass-agi ur ttawḍeɣ ara s andaka wwḍeɣ ass-a. Imi d netta i d-isulin ɣef usayes i wakken ad cnuɣ yid-s i tikkelt tamezwarut deg 2006, yerna d tameɣra-s taneggarut i yexdem. Syin akkin d aneɣlaf n yilmeẓyen d waddal Mass Ould Ali Lhadi, yellan imiren d anemhal n uxxam n yidles Lmulud At Mɛemmer n Tizi Uzzu. Aṭas n tikkal iyi-id-yessawel i wakken ad ɣeniɣ uqbel ad d-sufɣeɣ tasfift-iw tamezwarut. Syin akkin daɣen iɛwen-iyi ucennay-nneɣ nḥemmel aṭas, wagi d Ferhat, imi timeɣriwin-is tineggura yexdem deg tmura n Leqbayel (Tizi Uzzu, Bgayet akked Tubiret), cniɣ deg-sent yid-s ɣef usayes. Mebla ma ttuɣ tameɣra taneggarut i yexdem Si Moh deg useggas n 2004, yessuli-iyi-d daɣen cniɣ yid-s.

  Ma d isefra-k kan i tcennuḍ? 

 Tidet kan, mačči ala isefra i xeddmeɣ nekk s timmad-iw i cennuɣ deg tezlatin-iw, xeddmeɣ-d tasuqilt i kra n tikta s tutlayt n tefransist, ttaraɣ-tent-id ɣer teqbaylit d isefra. Imi daɣen nekk ttnadiɣ aṭas u ḥemmleɣ ad suqleɣ tinfaliyin n yimura imeqqranen iyi-tteɛjaben. Am wakken daɣen i cniɣ yiwet n tezlit n Taleb Rabeh.

  Amek tessawḍeḍ, ad teɣreḍ wa ad tecnuḍ, yerna kečč d amuḍin? 

 Deg temsalt-agi, nekk liɣ mgal widak ik-yeqqaren belli aẓawan neɣ ccna tettɛewiq inelmaden ɣef lqraya-nsen. Nekk lukan mačči d ccna ur cukkeɣ ara ad ɣreɣ, lukan daɣen mačči d leqraya cukkeɣ ur cennuɣ ara. Zemreɣ ad d-iniɣ belli ta tettkemmil ta, ulac am wakken mi ara ddukklent. Nekk ttafeɣ aṭas iman-iw deg ccna, yis-s senqaseɣ ɣef wul-iw, senfalayeɣ ayen bɣiɣ…atg. Imir-nni yeɛni liɣ qqareɣ yerna cennuɣ tura akka selmadeɣ deg uɣerbaz n yimeɛdar n Boukhalfa, yerna mazal-iyi ttɣeniɣ. Ma d aṭṭan-iw d tamesalt-nniḍen akk, acku ḥemmleɣ tamussni d unadi dɣa lemdeɣ tura uɣaleɣ selmadeɣ, ula d ccna ḥemmleɣ-tt aṭas dɣa rebḥaɣ fell-as. 

 Ula d tamsalt n uselmed deg uɣerbaz, laɛmer xemmeɣ ɣur-s, armi i d-ufiɣ iman-iw d aselmad ur ḥtameɣ ara.

  D acu n yiɛwiqen i d-tettmagareḍ deg ubrid n ccna? 

 Ugur amezwaru i d-ttmagareɣ nekk s timmad-iw d aṭṭan-iw, imi ulamma tura qqwan ttawilat imaynuten, maca ur nezmir ara ad nexdem kulec i yiman-nneɣ akken ilaq lḥal dima. Yerna lukan mačči d imeddukkal-iw d twacult-iyi iyi-ttɛawanen aṭas aṭas, tili ass-agi ur ttiliɣ ara gar-awen d afennan. Ma iɛwiqen i d-yettmagar ufennan s umata, imi afennan deg tmura-a ur ixeddem ara deg useggas kamel, imḍebbren ttɛassan kan tignatin akked tmeɣriwin, yecban yennayer, 20 yebrir, uḍan n remḍan…atg. Ḥesben-aɣ am tɣawsiwin melmi kan isen-yehwa ad aɣ-d-ssiwlen i wakken ad necnu, ayɣer ala ur d-ttilint ara tmeɣriwin n ccna ɣef teɣzi n useggas. Ulac daɣen imazragen d yimsuffɣen yesɛan ssaḥ. Ilaq daɣen ɣef yimdanen uzzigen ad d-gren afus-nsen, acku ddula weḥd-s ur tezmir ara i wannecat-a. 

 Ulamma yerna nekkni dagi deg Tizi Uzzu tanmehla n yidles txeddem ayen i wumi tezmer, lḥasun ulac tin itt-yugaren deg tmura-nneɣ deg temsalt n leqdic.

  Ma tcennuḍ kan ɣef tudert-ik, neɣ ɣef wayen ttidiren wiyaḍ? 

 Tamezwarut, cennuɣ ɣef wayen ttidireɣ nekk deg tudert n yal ass, syin akkin sefruyeɣ ɣef wayen ttḥulfun wid yettidiren yid-i deg tmetti. Imi nettɛici deg yiwen umkan dɣa uguren-nneɣ ttemcabin ama d tayri ama d aṭṭan ama ɣef yidles-nneɣ d teqbaylit-nneɣ, acu kan cennuɣ timsal-agi akken i tent-walaɣ nekk s timmad-iw. Imi daɣen suquleɣ-d cwiṭ seg tefransit ɣer teqbaylit, iban kan ad sefruɣ wa ad cnuɣ ɣef wayen ttḥusun wiyaḍ. Cniɣ daɣen ɣef yiwen n uderɣal i yettwalin tilufa akken-nniḍen mačči akken i d tent-ttwalin tuget n yimdanen, taɣuct iwumi semmaɣ “ssemhaɣ-am”.

  I kečč tettwaliḍ timsal akken itent-ttwalin medden, neɣ temxalaf tmuɣli-k fell-asen? 

 Deg tuget n temsal ttemgiridaɣ ɣef medden-nniḍen deg wamek i ttwaliɣ kra n tlufa n ddunit, yerna nekk uɣeɣ tannumi qqareɣ ayen ttwaliɣ ula ur yetteɛǧab ara lḥal imdanen, imi qqareɣ-tent-id akken qqariḥit, tikkwal ur ttaṭṭfeɣ ara iman-iw, ulamma ur bɣiɣ ara ad tent-id-iniɣ maca iaedda-yi lḥa mačči d lebɣi-w. Dɣa tura ttaɛraḍeɣ amek ur d-qqareɣ ara kulec ɣef wayen ttxemmimex d wayen ttwaliɣ deg tudert n yal ass, ilaq ad sawḍeɣ ur d-qqareɣ ara ayen yellan deg-i. Ulamma yeɛni ur cliɛeɣ ara deg yimdanen ur nbeɣɣu ara ayen i d-qqareɣ maca friɣ-tt d yiman-iw xas akken ẓriɣ ur zmireɣ ara ur d-qqareɣ ara kulec, maca ayen sneqsaɣ d aṭas.

  Ma yella wayen txeddmeḍ berra n ccna? 

 Am nekk am tuget n yicennayen neɣ n yinaẓuren s umata nxeddem ayen-nniḍen, yerna mačči d ccna i xeddim n uɣrum deg tmurt-nneɣ, nennu-tt kan d zyada. Ihi uqbel ad iliɣ d aselmad n tefransist deg uɣerbaz n yimeɛdar n Boukhalfa, asmi liɣ d anelmad deg tesdawit liɣ xeddmeɣ ɣer yiwet n tezrigt i wumi qqaren “Llala Moulati”, seɣtayeɣ-asen idlisen n tmaziɣt i d-tessufuɣ s ttawil n tira n “Braille”. Gar wayen sextaɣ adlis-nni n Kateb Yacine, adlis-nni n Mouloud Feraoun, akked tmucuha i warrac imeẓyanen. Menbeɛd mi tamurt teṭṭef-itt ccedda n lexsas n yidrimen, dɣa yenna-iyi bab n tezrigin-agi nekk ad ḥebseɣ imi ulac idrimen. Dɣa seg yimiren ar tura aql-iyi-n d aselmad n tefranstist deg uɣerbaz n Boukhalfa.

  Mmeslay-aɣ-d cwiṭ ɣef umecwar-ik deg ccna? 

 Deg ccna aql-aɣ nruḥ-as kan s ttawil, nxeddem ayen i wumi nezmer wayen kan nesɛa. Ulamma bdiɣ ccna deg useggas n 1999, maca ur d-sufɣeɣ ara tasfift alarmi d aseggas n 2010, armi ɛeddan 11 n yiseggasen n tmeɣriwin ɣef usayes i skelseɣ tasfift-iw tamezwarut, i wummi semmaɣ “Tiktabin”, ideg llant 7 n tezlatin. Tis snat giɣ-as isem “Africa”, llant deg-s 8 n tuɣac, yiwet s tefransist ma d sebɛa-nni-nniḍen s teqbaylit. D tasfift ideg cnan aṭas n yicennayen, gar-asen: Djafer Ait Mengullat, yiwen n ucennay n tmurt n Coungou, nekkini…atg. Deg useggas n 2014, rniɣ-d aḍebsi-w wis tlata, d winna i wumi fkiɣ azwel “Tamurt-iw”, llant deg-s 9 n tuɣac. D aḍebsi daɣen ideg cnan waṭas n yicennayen n tmurt n Leqbayel, yecban Rabeh Ouferhat, Karim Abranis, Malek Bachi, Nouria…atg. Syin ilindi rniɣ-d tasfift-iw taneggarut, i wumi giɣ azwel “Tujmiwin”.

  Acimi d “tujmiwin” i textareḍ d azwel i tesfift-nni n 2016? 

 Imi uɣaleɣ-d aṭas ɣer temẓi-iw, mektaɣ-d ayen akk ddreɣ deg tallit-nni d wamek i tt-ddreɣ deg teswiɛt-nni. Yerna azwel-agi fkiɣ-t i tesfift s umata, acku ulac tizlit i wumi semmaɣ tujmiwin, ulac ula d afyir ideg i t-id-uddreɣ. Nekk tura friɣ-tt d rray-iw belli izwal n tesfifin-iw ilaq ad ilin jemlen-d akk isental n tuɣac-nni yellan deg-sen.

  Neẓra belli tɛedleḍ aṭas akked ucennay Taleb Rabeh, amek armi? 

 Ulamma semḥaseɣ i tuɣac-is yerna ḥemmleɣ-t uqbel ad tissineɣ, maca deg yennayer n 2006, ssawlen-as-d akken ad yexdem tadwilt deg tiliẓri tazzayrit “Canal Algérie”, yuɣ ula d nekk nan-iyi-d ad dtecnuḍ yiwet n tezlit n 5 ddqayeq kan. Yuɣal yenna-as i uneɣmas-nni ilaq ad yili yid-i deg leblaṭu, ad imeslay am nekk, dɣa yefreḥ uneɣmas-nni s tigawt-agi igrrzen. Yerna imiren ur iyi-ssin ara, mi nekfa tadwilt-nni niɣ-as ayen txedmeḍ akken yenna-iyi-d lukan d nekk i yellan deg umkan-ik iyi-ɣaḍ lḥal mliḥ, dɣa deg wass-nni nuɣal d imeddukkal n tidet, netta iḥemmel-iyi seg yimir nekk tezad aṭas leḥmmala-w ɣur-s. Syin akkin niɣ-as ma maɛlic ad cnuɣ tizlit-ik, yenna-iyi-d ulac fell-as. Maca llan kra n yicennayen lliɣ ḥemmleɣ-ten mačči d izli, ḥemmleɣ ad asent-smuzegteɣ i tezlatin-nsen, maca mi iyi-tettunefk tegnit ssneɣ-ten uɣaleɣ kerhaɣ-ten aṭas.

  Ma yella wayen tsewjadeḍ? 

 D tidet, sewjadeɣ yiwen n album amaynut, maca wellah ma ẓriɣ imelmi ara yewjed i wakken ad d-yeffeɣ. Ẓiɣ kan belli ad ilint deg-s 12 n tezlatin, yiwet s tefransist tiyaḍ akk s teqbaylit. D tasfift ideg daɣen ara ɣenin waṭas n yicennayen, gar-asen: yiwet n tcennayt tacenwit yettwassnen aṭas, yiwen n ucennay d uneɣmas i xeddmen akka tura a “El Watan”, d wiyaḍ. Ad d-tuɣal deg-s tezlit-nni Africa.

  Ma yella wayen ara d-ternuḍ? 

 Bɣiɣ kan ad weṣṣiɣ icennayen-agi ilmeẓyen, i wakken ur ten-yetteffeɣ ara leɛqel i wakken ad kecmen ɣer ustudu, i wakken ad skelsen tasfift. Ilaq qbel ad cnun deg tmeɣriwin aṭas n tikkal, imi asayes iselmad aṭas n tɣawsiwin, i wakken ad d-tjemɛeḍ imferɣen-ik, i wakken ad txedmeḍ tadellet i yiman-ik d yawen ara d-tesuffɣeḍ ɣer sdat.

  Awal-ik n taggara? 

 Tanemmirt-ik ɣef tdiwennit-agi iyi-texdmeḍ s tmaziɣti nekk d leqdicat-iw idelsanen. Iɛǧeb-iyi lḥal imi tadiwennit-agi tettwaxdam s tutlayt n tyemmat. Tanemmirt tameqqrant i Uɣmis n Yimaziɣen imi i yi-iga azal, ad awen-iniɣ afud igerrzen i kunwi d uɣmis-nwen. Ad iniɣ tanemmirt s tussda i wid akk iyi-ḥemmlen, d widak yesmeḥsisen i tuɣac-iw. Ma nebɣa tamaziɣt ad taẓ ɣer sdat, ilaq ad tili deg yal iḥricen n tudert-nneɣ, deg tɣamasa, deg tira, deg ccna, deg yidles s umata…atg.

  Yesteqsa-t Adaoun Abdelghani 

  
 Tiddukla Tadelsant Imeddukal n Sliman Σazem n temnaḍt n Moissac di tmurt n Fransa, thegga-d leqdic wessiεen i lmend n usmekti n umuli wis 34 γef tmettant n uzamul n ccna n teqbaylit Sliman Σazem, i tewwi tmettant ass n 28 yennayer 1983. Ahil i yettewjarden γef ddema d amesbaγur, anda i llant temsikniyin yemgaraden γef tudert n unaẓur, timlilit tinigit γef umecwar n tẓuri n Dda Sliman, tirza γer uẓekka-s d ubraḥ yewwin issem-is, cnawi, tibuγarin, tamedyazt d waṭas-nniḍen. Leqdic-agi, yesdurit-id usenssu Le Chapon Fin n temnaḍt n Moissac ass n sebt 28 yennayer 2017, anda i ḥedren deqs n yicennayen d imni gen n tmurt n leqbayel.

<p style="text-align: center;"> Tudert n Slimane Azem 

 Sliman Σazem, d amedyaz, d anaẓur , d tigejdit n ccna n teqbaylit. Ilul ass n 19 ctember 1918 di tmurt n leqbayel, di taddart Agni-Geɣran, Lɛerc n At-Sedqa, deg tama n Yiwaḍiyen. D mmi-s n Leɛmara d Yamina, yesεa 3 watmaten-is Bujemɛa, Waɛli d Ali, akked 2 n tsetmatin, Ḥǧila d Wardiya. D mmi-s n ufellaḥ am netta am leqbayel n lawan-nni. Ur izad ara deg uɣerbaz. Yella d alemmas. Aqerru-is iwehha sanda-nniḍen. Si temẓi, Sliman Σazem iḥemmel ad yecnu γas akken tallit-nni d lεib win icennun.Yella iḥemmel aṭas timucuha n umaru afransis Jean de La Fontaine. Dɣa, annect-a, yeǧǧa-d later deg umecwar-ines n tẓuri d ccna, imi deg tezlatin-is yessenṭṭaq-d aṭas n yiɣersiwen. Tamedyazt n Sliman Σazem d tazedgant u d talqayant, yeṭṭef-d afus i tmedyazt taqbaylit di tsuta yezrin. Yeṣṣaweḍ-itt-id i tsutiwin i d-iteddun, yerna deg ubrid hrawen. Sliman Σazem, yeffeɣ taddart-is meẓẓi. Yesɛa 11 n yiseggasen di lɛemr-is asmi i iruḥ ɣer Lezzayer tamaneɣt I wakken ad yexdem ɣer Yiṛumyen deg tama n Sṭawali. Asmi yewweḍ 19 n yiseggasen, yezger agemmaḍ ɣer Fransa. Iṛuḥ ɣer temdint n Logway anda yexdem deg yiwet n lluzin, uqbel ad as-d-ssiwlen ad yels, akken ad yettekki deg ṭrad-nni iwumi qqaren Issoudun. Deg 1940, yeffeɣ-d seg lɛesker, yeffeɣ tamdint n Logway, yekcem tayeḍ, ɣer Paris anda i ixeddem dinna deg umitṛu sdaxel uderbuz (akken yeqqar deg yiwet n tezlit-ines). Sin yiseggasen mbeɛd, wwin-t lɛesker n Lalman ɣer Rhénanie deg tama n umalu n Lalman, ur d-yeffiɣ armi d asmi tewwi Fransa tilelli-s, deg 1945. Kra n yiseggasen syin, yeṭṭef yiwet n lqahwa. Dɣa din yella icennu i yiminigen am netta. Taɣect-is tamezwarut ‘’A Muḥ a Muḥ’’, yessuffeɣ-itt-id ɣef yinig. D tizlit i d-yeldin abrid i tamudi n 50 n yiseggasen n ccna igerrzen.Asmi i tewwi Lezzayer timunent deg useggas n 1962, Sliman Σazem ur yeṭṭif ara imi-is ɣef wayen i iḍerrun deg tmurt. Dɣa, I lmend n waya, gedlen tuɣac-is ur d-ttɛeddint ara deg Rradyu n teqbaylit seg useggas n 1967 ar 1988. Sliman Σazem, d anagi ɣef tallit ideg yedder, d anagi ɣef ddunit ur nban s anda i tetteddu, akken yeqqar deg yimeslayen-is,‘’Llah ɣaleb, kulci yeqleb, Zzman tura yexxerweḍ’’… atg. Tuɣac-is d tugniwin n temetti i d-yesnuqul. Yemmut ass n 28 yennayer 1983 di Moissac, tamurt n Fransa.

<p style="text-align: right;"> Islam Bessaci 

 
  
 D adlis wis xemsa i yura Ramdane LASHEB seg useggas n 2009 ar tura xas ulamma ayen yellan deg tira n Mass LASHEB d anadi n waṭas n yiseggasen-aya : d anadi iwumi ixeddem yal tikkelt tazrawt i wakken ad t-id-yessenṭṭeq ; tazrawt i aɣ-d-yettawin yal tikkelt ajdid ɣef tgemmi akked tɣerma tamaziɣt s umata s wudem ussnan. Tazwert i udlis-a, tella-d sɣur Rachid BELLIL. Yebḍa umahil ɣef 5 n yixfawen. Ixf amezwaru yewwi-d ɣef umezruy d usuddes n yismawen. Wis sin, d nadi ɣef wansi i d-yekka wawal-agi ‘’Tala Khellil’’. Ixf wis tlata, yemmal-d tuddsa n Taddart Tala Khellil seg tama n tsertit, tadamsa d tmetti. Wis 4, d tazrawt ɣef tẓuri d tsekla. Ma d aḥric aneggaru, yelha-d s uglam n yimdanen mechuren n Taddart Tala Khellil. Adlis ‘’Monographie d’un village, Tala Khellil, yeffeɣ-d ɣer tezrigin L’ODYSEE, 2015. 

<p style="text-align: right;">Hocine.M

  
 « Mačči d tikkelt neɣ snat I d-nettas nettaf-d timacinin ḥebsent. Imḍebbren ttawin-d win ara tent-iseggmen seg tmanaɣt, tikwal nettraǧu alamma qrib d tameddit iwakken ad ndawi, tikwal nettuɣal akken ɣer yixxamen-nneɣ. Taswiɛt qessiḥet fell-aɣ, mačči d ayen iwumi nezmer ad as-nesber. »

 Taggara n yimalas yezrin, imuḍan n tgeẓẓal beggnen-d lɣiḍ-nsen sdat n liḥala i ttidiren yal ass s yiwen n yibeddi azal n tsaɛat deg sbiṭer Mohamed Boudiaf yellan di temdint n Tubiret. Imuḍan-a iɣef yettwaḥettem usizdeg n yidammen rfan seg waṭas n temsal yesseɛwaqen adawi-nsen, imi d wid ur nezmir ad idiren mebla ma ttɛeddin ɣer tmacinin n usizdeg yal tikkelt. Dɣa, d tamsalt-a n tmacinin i ten-yesserfan s waṭas, acku, ɣef leḥsab n yimeslayen-nsen d tid ur nteddu ara akken iwata. «Mačči d tikkelt neɣ snat I d-nettas nettaf-d timacinin ḥebsent. Imḍebbren ttawin-d win ara tent-iseggmen seg tmanaɣt, tikwal nettraǧu alamma qrib d tameddit iwakken ad ndawi, tikwal nettuɣal akken ɣer yixxamen-nneɣ. Taswiɛt qessiḥet fell-aɣ, mačči d ayen iwumi nezmer ad as-nesber.» I d-yenna uselway n tiddukla n yimuḍan-a, Rabah Izem. Mačči kan d yiwen n uɣbel I yerḥan imuḍan-a, maca ggtent tlufa, imi ula d amsejjay yettuxeṣṣen deg waṭan-a ur yettili ara. “Ad d-naweḍ, ad aɣ-ar zen ɣer tmacinin azal n kra n wakud, syin ad nuɣal, mebla ma yella akka kra n win ara inadin liḥala-nneɣ ma twenneɛ, neɣ ahat iwulem akka ad nexdem kra n rradyu neɣ ilaq –aɣ ddwa nniḍen.” I d-yenna yiwen seg yimuḍan iɣef i d-iban reffu. Taluft tis tlata d tin yerzan imḍebber n uḥric-a. Ɣef leḥsab n yimuḍan-a, win yellan deg umkan-a ur yesɛi ara kra n tirmit deg udawi neɣ n usewjed n ttawilat I wid yurez waṭṭan n tgeẓẓal. “limer d lebɣi, win ara yilin deg umḍiq-a ad yili meqqar yesɛa tikta ɣef wamek ara ibedd s amuḍin d wayen I as-ilaqen. Maca, nekni ur nufi win ara d-yezzin ɣur-neɣ tamuɣli, ahat ad yessixfef fell-aɣ taɛkemt.” Mass Izem, yenna-d dakken ddula ur tesxas ara di ttawilat I ḥwaǧen yimuḍan, maca deg unnar, nettwali ṭṭuqten wid yettɛewwiqen lecɣal. Imḍebber yellan yakan ɣef uqerru n tmehla n usejji yewɛed-aɣ ad d-yawi timacinin timaynutin, maca netta iruḥ, nekni neqqim nettgani. Ɣer melmi ara tifrir fell-aɣ tagut ?” I d-yekfa awal-is.

<p style="text-align: right;"> Smail. M 

  
 Tajmaɛt ass-nni teččur am tmellalt. Asrugmet d leɛyaḍ, ad send-tesleḍ anda i telliḍ. D acu yeḍran akka ? D izgaren i yennejmaɛen d agraw. Ɣef wacu akka i ttemceqlalen segmi d-yuli wass ar tura, alaḥal ad yezgen wass, iṭij ad yeṭṭef talemmast n yigenni. -Amer yettuɣal lxir talfi yuɣal i nekkni s yizgaren i d-yenna yiwen seg-sen. -Segmi ara d-nekker d takerza, laɛtab yezga d amwanes, yettagi ad yeṭixxer fell-aneɣ, ma d asmi ara aɣ-tfakk tezmert ad d-ɣlin fell-aneɣ yijenwiyen ur nettḥezzib. Aksum, ad t-aɣen d tarbaɛt, ad t-ččen, ma d aglim, ad t-lsen d icifaḍ, i d-yerna wayeḍ. -Wellah ar nettuɣaḍ, neɛteb nezzeh, azaglu acḥal d aẓayan ires ɣef umgerḍ uḍbir nekkni ad nernu asiker n lemmaɛen s tgersa yentan deg wakal yeqquren. Wa d lbaṭel, ilaq ad nerfed yiwen wawal ɣef tikkelt swayes ara nesṭixxer wa i aɣ-d-ittenǧaren akka lemmaɛen. Dayen, tiyita tewweḍ ɣer yiɣes, neɛya mačči d kra, ilaq ur tettɣimi ara kanakka fell-aneɣ, ilaq ad tt-tbeddel. -Ih! Ih! Ilaq ad t-nesṭixxer! Akka i d-neṭqen ɣef tikkelt yizgaren tezdeɣ tnekra. Yiwen n uzger yeqqimen deg teɣmert n tejmaɛt, yemmed ɣef wiyiḍ, ar tura ur d-igir yiwen n wawal. Mi kkren fell-asen akk ad rzun ɣer win akken i d-ixeddmen lemmaɛen i wakken ad as-inin: «dayen teṭaxxreḍ !» amɣar-nni n yizgaren yerfed awal i tikkelt tamezwarut : «D acu i ken-yuɣen akka ? Rret-d ɣur-wen leɛqel i tesruḥum s yiffasen-nwen, xemmemet kan cwiṭ, kunwi tekkrem-d am tmes-nni n teẓgi, tesreɣ aqquran tegla s uzegzaw. Xzut cciṭan i ken-izedɣen ɣef tikkelt, tuɣalem-d ad tɛiwdem leḥsab i taluft, akken qqaren : «Deg ugraw, mi ara ilin ḍelmen akk, lmaɛna-s ma nnan nesɛa lḥeqq, sɛan akk lḥeqq». -Ihi, tgezmem-tt ad tawḍem ɣer win i aɣ-d-ittenǧaren lemmaɛen i nezzuɣur seg wasmi akken i tebda ddunit, ad as-tinim: «Dayen, neɛya deg-k, nebɣa wayeḍ». -Tbegsem-d merra ad as-tinim ad k-nbeddel s wayeḍ. Ẓriɣ, teẓram akk mi ara yezɛef yiwen, yesserwat berra i unnar. Ayen ara s-yelhun, ur t-ittwali, yezga yedderɣel fell-as, maca ayen ara s-d-yeglu s lmaḍerra yettarra-as-t Rebbi d ayen kan. Ihi, ma ad iyi-taɣem awal, i nekk i d-ilulen mačči iḍelli, slet-iyi-d d acu ara wen-d-iniɣ: «D tidet, lemmaɛen njebbed mi ara nkerrez ẓẓay, jerbeɣ-t acḥal d aseggas, nekk d umeddakel-iw i d-yeggran ass-a d icifaḍ, maca ḥṣut bellik amdan-a i aɣ-d-ittenǧaren allal-a n tkerza, nessen-it akk, neẓra amek i iga lemmaɛen ara ɣ-d-iheggi akka d tasawent, wanag win ara d-yasen d amaynut, ad yeṭṭef amḍiq-is, ur t-nessin ara, lemmaɛen ara ɣ-d-yeqqen ad t-nzuɣer, ahat d lǧedra n useklu s lekmal-is mebla ma inǧer-itt-id».

<p style="text-align: right;">  Malek Houd 

  
 Lḥaǧ Saɛid si taddart n Tala-Ixlan, isɛa kan snat n teqcicin yiwet d tuzyint, ssawalen-as Lǧuhar, tayeḍ ur tesɛi ara ssifa, ssawalen-as Tasaɛdit. Tuzyint, Lǧuhar, yuɣ-itt Aɛmer-Waɛli si taddart Gefran. Semmi-s, Muḥ Lḥaǧ Awmer, ibɣa ad d-yawi uletma-s, Dehbuca, tuzyint-nni. Nettat d agur, tezyen tif uletma-nni. Semmi-s, Aɛmer-Waɛli, ur yebɣi ara, yugi, yussem, issefreɣ-it ɣer uḍeggal-is imi ula d netta yebɣa-tt zik. Iwwet ɣer-s Muḥ Lḥaǧ Awmer, yugi baba-s, inna-as mačči Aɛmer ugiɣ ad as-fkeɣ Lǧuhar, fkiɣ-as taberkant, ur tent- semliliɣ ara deg yiwen uxxam. Ifka-tt i wayeḍ.

 Asmi Aɛmer-Waɛli imlal-d ɛemmi-s-nni, yenna-as: ‘’a Muḥ Lḥaǧ Awmer! Seg wasmi truḥ yelli-s n Lḥaǧ Saɛid ur d-tekcimeḍ s axxam. Zik, d aḥbib, tettaseḍ-d, tura ur d-tettaseḍ ara’’.

 Yenna-as:’’ ur nettaseɣ ara’’!

 Tɣaḍ-iyi lalla Tasaɛdit

 D aqadum n tayeddit

 Terna-d d takna ɣef Lǧuhar

 Tamezwarut tugi-k

 Taneggarut teqbel-ik

 Ttif lmut teɣzi leɛmer

 Ma zziɣ-n s axxam-ik

 Teḥṣiḍ d lmetl-ik

 D ul-ik xas ad iyi-iḥqar

<p style="text-align: right;"> Ramdane Lasheb 

  
 Tazaɣart d yiwet n taddart gar tudrin n Yilulen n usammer iteddun ɣer tɣiwant n Yiɣram tama n Uqbu. S ufella n tiɣilt i d-tezga am tuget n tudrin n leqbayel, ur tesbur ara i yicuḍaḍ-is ur tferdaɛ ara.

 Di tama n usammer ugafa n tɣiwant i d-tezga, zzint-as-id tlata tudrin: At Amar Uzeggan ɣer ugafa , Tiɣilt n Mexluf deg umalu, di tama n wadda d taddart n Teslent. Semman-as Tazaɣart acku amkan ideg tezga yeḥma , rnu ur yessawen ara mliḥ. Zik imezdaɣ n taddart-agi, llan deg udrar ‘’Tinqict Aḥiǧa’’ syin akin di tallit-nni n Ahmed Ulqaḍi udren-d ɣer At Amar Uzeggan , uɣalen qarben-d ɣer wanda llan tura. Imi zik amkan-agi anda akka tella taddart tura, d lemluk kan d iḥerqan ɣer dinna i tt-ɛazziben di lawan n tegrest.

  Tajmaɛt n taddart 

 Tajmaɛt n taddart n Tzaɣart, mazal-itt ar tura am tjemmuya-nni n zik n tudrin. Tbedd ɣef leqwanen n teqbaylit; yella ubarreḥ, ttilin-d inejmuɛen. Yal 15 n wussan, ttemlilin-d Wat taddart ɣer tejmaɛt i wakken ad sqerdcen timsal. Yettili leɛdad, yella lḥeqq: win ifɣen i lqanun, ad isellek tabzert. Ttgen,daɣen, yimezdaɣ lufaq: xeddmen tacemlit i usizdeg n yiberdan d wadeg n tejmaɛt , ttreqqiɛen iqudas n tliwa d lebni n wayen ixussen. Amedya lebni n ubduz d useggem n uxxam n tejmaɛt. Ma d amahil yettili-d d igrawen , Ferqen d igrawen n 10 medden , yal ddurt anwa agraw ara d-tsaḥ nnuba-s n tcemlit.

  Tagrawla n 54-62 

 Ma nuɣal ɣer umezruy n taddart-agi, ad naf xas akken d taddart tamecṭuḥt , maca ccan-is meqqar , teqdec ayen iwumi tezmer di lawan n tegrawla; 88 n yimeɣrasen i yeɣlin deg unnar n lḥerma. At taddart merra xedmen ayen iwumi zemren. Terra Fransa ttar deg-sen, tesserɣ-asen ixxamen-nsen. Ɛran, lluẓen , ggujlen warrac, ǧǧlent tulawin , ma d wid i d-yeggran ttwanfan ɣer temdinin.

  Taḥanut n uḥeddad 

 Si zik ar ass-a, ad teqqim Tzaɣart d yiwet taddart i deg mazal llan yiḥeddaden n wuzzal deg udewwar n Yiɣram akked d lɛerc n Yilulen n usammer . Zik-nni, d nutni irezzun ɣer tudrin i wakken ad leqmen duzan n tfellaḥt n i yifellaḥen n tudrin n Yilulen n usammer. Ass-a xas udren ɣer temdint n Uqbu, maca mazal ṭṭfen di lḥirfa-agi; ar ass-a n wussan, qesden-ten medden i wakken ad asen-xedmen ayen ḥwaǧen: d leqma n tgersiwin, neɣ n tgelzyam d iqubac.

  Tiwizi 

 At Tzaɣart mazal ṭṭfen di tjadit , ar ass-a n wussan mazal lemɛana gar madden. Di lawan n uzemmur, tilawin neɣ tiwaculin ur nesɛi ara win ad asent-id ijemɛen azemmur, teddukul taddart ɣef yiwen n ufus, ttruḥun d tirebuyaɛ , irgazen tulawin, ttɛanen win ur nesɛi nnayeb deg uxxam “ Anect-a izeṭṭ tagmat, itekkes lwaḥc ɣef yimezdaɣ n taddart yenḥwaǧen afus n lemɛawna’’ i d-yenna Hakim At tsellamt s yisem d aɛeggal n tidukla .

   Timecreḍt n yennayer 

 Yal mi ara qrib ad d-yawweḍ yixef n useggas n yimaziɣen i d-yettasen deg umenzu n yennayer, yettili-d usfugel-is di taddart n Tzaɣart. Tetthegi-t-id tesqamutt n taddart s lemɛawna n tidukla Amaynut, amek id-tettili? Yettili ubarreḥ , tettnejmaɛ-d taddart jemɛen-d idrimen ɣer yimezdaɣ , tettili daɣen ssadaqa , sadaqat-nni s yes-sent i tettqabal taddart tixxamin n uksum i yettruḥun ɣrr yimeɣban n taddart. Ass n tmecṛedt di taddart n Tzaɣart d ass n tumert , ttasen-d medden sya u sya, tettmlil tasa d way turew. Uqbel faruq n texxamin n uksum, yettili yiwen n wahil s wazal-is, tilawin, teffɣent-d s leksiwat n teqbayliyin , yettili ucali di tzenqatin n taddart, xeddment urar , yettili ucewwiq d usbuɣer, iḍebbalen s ṭṭbel d lɣida ttgerrizen tagnit. Ma d irgazen, kkaten lbarud. D ayen i as-d-irennun di ccbaḥa i tmecreḍt. Am wakken daɣen i d-yettili usarag ttawin-d awal ɣef leɛwayed d wass n yennayer d wazal-nsen ɣer yimaziɣen. ”Iswi-nneɣ d asemlil n yimezdaɣ , d usenɛet n leɛwayed i tsuta n wass-a i wakken ad tent-issinen , wa ad kemmlen deg ubrid nejren lejdud-nsen’’, i d-yenna Mass Fenniche Belkacem d aselway n tiddukkla Amaynut.

  Lbaraka n si Lḥaǧ Lḥusin 

 Ccix lḥaǧ Lhusin n tecfurt akken i as-ssawalen Wat taddart, d yiwen n umɣar n Lbaraka, 97 n yiseggasen di tudert-is, d ameqqran n taddart, d aḥeddad n wawal , yeɣra awal n Rebbi. Uqbel ad teǧǧ tezmert, icax deg taddart n tzaɣart , yella d ccix lǧameɛ , ar ass-a, tettcawar-it taddart deg waṭas n tlufa : iferru timsal gar yimdanen , yettelḥaq ddaɛwa lxir, di yal tagnit.Ula deg tudrin-nniḍen, ssawalen-as-d imi iferru tila ,d bab n sswab, yettleqqim taqbaylit, yettlawi lxir gar tudrin d yimdanen .

  Aseḥbiber ɣef twennaḍt 

 Imezdaɣ n taddart n Tzaɣart, fkan azal meqqren i ugama. Lemluk d yiḥerqan, zgan d izedganen. Imḍebbren, xedmen axxam i ugudu berra n taddart, ɣer dinna yakk i ttruḥun yiḍuman. Yettas-d ukamyun n tɣiwant tikelt di ddurt, yettawi-ten ɣer ugudu aɣiwan. Ulac tizuliɣin deg yiberdan, yekfa uḍeggar n lewsax deg uzrib, tezdeg tuɣal d aɣbel n medden akk: yal axxam yesizdig sdat n tewwurt-is. Tajmilt ad tuɣal i tlawin n taddart imi d nutenti i d-yelhan s waṭas s tezdeg n tzenqatin.

  Tamkerdit n taddart 

 D yiwen n usenfar i iceɣben s waṭas iɛeggalen n tidukla tadelsant “Amaynut” i wakken ad sbedden axxam icuban wagi, lecɣalat qrib ad kfun deg-s: Ad tili tzeqqa n tɣuri, aḥric-nniḍen ad ttrusun deg-s lesnaf n yidlisen yemxalafen : ‘’ Imi taɣuri n yidlisen d tafat , azal-is meqqer di ttrebga d usaki n tsutwin, tamkerdit n taddart d iswi n yal amezdaɣ, nessaram ad nessiweḍ ɣur-s s lɛejlan’’, i d -yenna Mass Brahim ifis d amedyaz n taddart. Ad teqqim taddart n Tzaɣart d amedya i tudrin n leqbayel di tama n Yilulen n usammer di temnadt n Bgayet ama deg useḥbiber ɣef twennaḍt d yidles neɣ di tuṭṭfa n leɛwayed yellan d lsas n tɣerma. Nessaram tudrin-nniḍen, ad ɛandent ɣur-s, ad nekfu tirza-nneɣ s wawal i d-yenna yiwen gar lɛaqal n Tzaɣart Azeddine At tsellamt deg awal-is : ‘’Ma yenger laṣel ula ayɣer nedder ‘’.

  Brahim Benhamouche 

  
 I lmend n usmekti wis 63 n umenzu n tnekra n tegrawla n 1954, tiddukkla tadelsant Amaynut akked tejmaɛt n lɛuqqal n taddart n Tzaɣart, iteddun ɣer tɣiwant n Yiɣram, heggan-d yiwen n leqdic s wazal-is anda ara naf timsikent, awal ɣef umezruy, tulya s wudem unṣib n temkerdit n taddart. Di tazwara, yella-d usterḥem ɣef yimeɣrasen n tegrawlan s usrusuy n tmuqint n yijeǧǧigen d dqida n tsusmi di tmeqbart. Syin akin yettunefk wawal i umjahed aqdim Omar At amar i d-yulsen cfawat-is. Yewwi-d awal s telqey ɣef wasmi tebda tegrawla n 54, yenna-d :’’Deg yiseggasen-nni imenza, imjuhad ur d-ttqerriben ara ɣer taddart, drus yid-neɣ i neɛlem, nettawi-asen tagella i lmujahdin ɣer berra n taddart. Aseggas mbaɛd, ussan-d yimḍebbren n FLN Amirouche d wiyaḍ, xedmen-d lxeṭba di tejmaɛt, ferqent tseqquma: 10 n taddart, ad ddun d yimjuhad, wiyad ad ilin d lmuseblin, ad qedcen di taddart, ad ɛiwnen. Seg yimir-n i ẓran akk medden yebda umennuɣ mgal acengu afransis…”. Am wakken i d-mmeslayen kra n yimjuhad ɣef umennuɣ i d-yeḍran deg udwar n yiɣram ddaw taddart n yiɛemmuren deg unebdu 1958. Ɣef wanect-a, dɣa, i d-yemmeslay umjahed amyaru n umezruy Djoudi Attoumi deg udlis-ines ɣef umezruy n n lwilaya 3. ɣef lewhi n 11h30, tella-d tulya n temkerdit n taddart d yiwet n tzeqqa n usenselkim i lfayda n yilmeẓyen n taddart : ‘’ Tamkerdit n taddart-agi yeldin ass-agi, d asirem n yal amezdaɣ, nettraǧu-tt s ccuq, imi taɣuri d ajlal n tmussni, d tafat n umdan , adlis d amawanes. Nessaram s temkerdit-agi, ad nezraɛ yis-s tikti n tɣuri di yal axxam, wa ad d-nzarreb i yigerdan d yilmeẓyen n taddart-nneɣ ɣef yir iberdan d wayen i asen-d-igellun s lemḍerra’’, i d-yenna Mass Belkacem Fenniche d aselway n tdukla Amaynut. Tameddit n wass maḍi, yekfa leqdic s usenɛet n yiwen n usaru i d-yettmeslayen ɣef umennuɣ n tilawin n taddart di tegrawla n 54.

  B. Benhamouche 

  
 Tiddukkla tadelsant Itri n Uzekka n taddart n Ikhelouienne, thegga-d deg uxxam n yilmeẓyen Dib Ali n Ait Aissa Mimoun, yiwen n wahil s wazal-is i lmend n usmekti n umulli wis 37 n Tefsut n Yimaziɣen akked wis 16 n Tefsut taberkant. Aseggas-agi, suddesen-d ahil d amerkanti, ideg xedmen yiwet n temsizzelt gar sin yiɣerbazen ilemmasen yellan deg tɣiwant n Ait Aissa Mimoun. Wigi d « Tellal Mohammed » n taddart n Uqawej akked « Abboud Mhammed » n taddart n Yixelwiyen. Timsizzelt-agi tewwi azwel « Seg umennuɣ ɣer tira », tella-d ass-nni n ttlata 11 deg waggur-agi ideg nella, ɣef 13h30 n tmeddit deg uxxam n yilmeẓyen dima. D timsizzelt ideg ttekkan 24 n yinelmaden, 12 i yal aɣerbaz, yella-d useɣti-ines ass n ssebt 15 deg yebrir, sɣur tasqamut n uktazal. Annect-agi dayen i d-yeḍran uqbel ass 20 yebrir. Ma d ass-nni n lexmis 20 yebrir 201, yella-d wahil d anesbaɣur. Yebda ɣef 10h n tṣebḥit s temsikent n teklut d usuneɣ n Massa Messadane Hannan, d temsikniyin-nniḍen icudden ɣer umezruy n 20 yebrir. Llan-d diɣen yisenza s ubuddu n yidlisen, sɣur ukkuẓ n yimura d yimedyazen : Ahcene Mariche, Idir Bellai, Mohand Nait Abdellah, Zoulikha Touati. Am wakken diɣen i d-tella ɣef 13h30 tulsa n yiwet n tmacahut, sɣur tiddukkla tadelsant n Tizi Uzzu « Ixulaf n Ǧerǧer. Ma ɣef 14h00 d afella tella-d tɣuri n yisefra, sɣur ukkuẓ-nni n yimura d yimedyazen i d-nebder yakkan. Γef 15h00 d asawen yella-d yiwen n usarag ɣef tedyanin n 20 yebrir 1980 akk 2001, sɣur umeɣnas Mohand Nait Abdellah. Syin ɣer-s ɣef 16h00 tella-d tukci n warrazen i yinelmaden ara d-yufraren deg temsizzelt n 20 yebrir, iwumi nefka isem-agi : “Seg umennuɣ ɣer tira”. Igemmaḍ n temsizzelt-agi fɣen-d ass-nni n ssebt taṣebḥit n wass, yal aswir yufrar-d deg-s yiwen unelmad. Deg ukayad n useggas amezwru yufrar-d uḍris n unelmad Bettouche Rayane, seg uɣerbaz alemmas n Ikhelouienne. Ma deg ukayad n useggas wis sin neɣ wis tlata neɣ wis rrebɛa d iḍrisen n yinelmaden n uɣerbazn Akaoudj i d-yufraren, akka Kettab Manal, Sbihi Lina akked Trif Lydia. Ad d-nesmekti belli, iḍrisen n ukkuẓ-agi n yinelmaden ad ddun deg yisebtar n Uɣmis n Yimaziɣen n La Dépêche de Kabylie, yal ass n letnayen ad d-yeddu yiwen deg-sen, ad bdun ad ad-tteffɣen seg wass n letnayen i d-iteddun.

  Adaoun Abdelghani 

  
 Qrib i d-yeḍra deg tmurt, taggara-a, ubaxix ɣer medden, ɣas teḍra-d ccuha deg wayen yerzan amaḍal n tesnujjya d ddwawi. D yiwen n usafar « Rahmat Rebi », neɣ s yisem-nniḍen n « RHB », i d-yeffɣen ɣer ssuq akken zun ad yessenqes asɛeddi d tiqraḥ i yimuḍan n ssker. Maca, deg kra n wussan kan, iban-d belli win yellan deffir usnulfu n ddwa-a, mass Toufik Zaibet, yeɣleḍ aṭas deg leḥsab-is. Dɣa ddurt-a i iɛeddan i yessawel uɣlif n tnezzut ɣer tukksa n usafar-a seg leswaq. Ma d ulɣu deg yettwagdel s wudem unsib, yeffeɣ-d ttlata yezrin. Ula d Tamehla tamatut n tensafart d dduzan n tezmert, tger tiɣri dindin i wid yesnuzuyen ddwawi akken ur t-ttakken i medden. Di leɛḍil ideg ula d axdam-ines deg luzin yeḥbes yakan.Ilaq ad d-nessefhem dakken deg taluft-a, llum ameqqran yeɣli-d ɣef mass Tufiq i d-nebder yakan, imi rray azayez iberreḥ-d s lexsas n tzemmar ɣur-s akken ad yessiweḍ ad d-yeg asafar am wa. Ussan imenza yuɣ lḥal, ur ǧǧin wid ihelken aṭṭan n ssker amkan deg uḥebber ɣef usafar-a amaynut. Nwan zun ad ten-yenfeɛ ma uɣen-t. Netta, simmal yettḍurru-ten yessewɛar deg lḥala-nsen, ɣef leḥsab n wayen i d-tewwi tɣamsa. Mazal ad yili wawal ɣef taluft-a imi tazmert n umdan d tamezwarut. <span style="white-space: pre;"> </span> <span style="white-space: pre;"> </span> 

<p style="text-align: right;">  Mhenni Khalifi 

<div style="text-align: right;"> 
  
 Inaṣliyen, d yiwwet n tarbaɛt n yinaẓuren, id yeǧǧan isem-is deg cna aqbayli atrar. Tennulfa-d deg useggas n 1973. D ilmeẓyen akken ifuden tilleli, yeččuren d tirga, it id yesnulfa-n, ɣas akken xuṣen wallalen. Ilmeẓyen-agi n tallit nni, d Ṛabaḥ, Murad, Fayṣal, Ḥsinu, Yusef lakked n Nacida. Wigi, krend mgal tamḥuqranit yella-n deg tallit nni, « anda ameslay s t’maziɣt deg Leẓẓayer tamanaɣt yeqwa fella-s leḥriṣ n-udabu n lweqt nni! » akka id yenna, i yiwwet n tiliẓri, Ṛabaḥ, aqerru n tarbaɛt-agi. Ayagi ixelqed yiwwet n tiɣewwewt  (réγolte) deg ulawen n yilmeẓyen-agi, yewwin abrid srid ar umenuɣ ɣef t’maziɣt, tilleli akk d yizerfan n wemdan. D-acu i nezmar aden ini ɣef tarbaɛt-agi, ɣef ayen yaɛnan axeddim anaẓur nsen? Inaṣliyen ssufɣen-d tasfift tamezwarut deg useggas n 1978. D-acu, am yir zher, tasfift-agi ur tenzi ara. Deg useggas n 1983, Inaṣliyen ssufɣen-d tasfift tis snat, anda « zehren » am yizmawen. Uɣalen ttwasnen aṭaṣ s tesfist-agi iwumi semman: « Le printemps d’un homme libre » (Tafsut n umaziɣ). Deg tesfift-agi, Inaṣliyen arẓan asalu, begnen-d lɣiḍ  nsen ɣef ayen yaɛnan tutlayt tamaziɣt akk d wayen yeḍran deg tefsut n 1980. Deg tezlit n « Tilufa », Inaṣliyen cnan ayen yeḍran deg Ibrir 1980, timesbaniyin d tiyita i ččan imaɣnasen n t’maziɣt deg yifassen n-udabu ameṣbeṭli n tallit nni (Maḥsub win n tura yelha!). « Yessusem » cna n tarbaɛt-agi, iseggasen yezrin, maca wid iten iḥemlen rǧan alarmi d-aseggas n 1990, akken ad slen i tesfift tamaynut, anda Inaṣliyen rran-as tajmilt i unaẓur n uweccem Muḥemed Iseyaxem. Tajmilt-agi akken i yecna Murad Inaṣliyen deg taɣuct-is « Ttamezwarut, ttanegarut ! » yebɣa ad yini belli tajmilt i rran nutni i yisyaxem ur s ttaran ara wiyaḍ. D tidett, 25 iseggasen zrin, yiwen ur yerri tajmilt i yisyaxem ! Akka, tarbaɛt n Inaṣliyen teqqim acḥal n yiseggasen ur d ssufeɣ ara ula d tizlit. Maca, deg useggas n 2007, yekker Ṛabaḥ, iman-is kan mebla wiyaḍ, yessufeɣ-d yiwen uḍebṣi n 8 n tezlatin. Aḍebṣi-agi yelha daɣen yelḥa, imi tizlatin d uxeddim-ines qaɛden dayen kan. Deg uḍebṣi-agi, Inaṣliyen gren-d tiɣri deg yiwwet n tezlit iwumi semman « Ilemẓiyen », akken ad kren, ad ṣefḍen aɣebar ɣef yiman nsen. « Axannab » (Axeddaɛ), d yiwwet n tezlit anda anaẓur-agi aqbur yewwet-d s leqsaḥ mgal wid ixedɛen amenuɣ ɣef t’maziɣt. D wagi i d-axeddim aneggaru n Inaṣliyen. D-acu kan, wid iten iḥemlen ssaramen akken tarbaɛt-agi ad ssufeɣ aḍebṣi neɣ sin !

<p style="text-align: right;">Syphax.Y

  
 Kra n wussan kan segmi i d-tlul, thegga-d tdukkla tinmettitadelsant « Asirem n Krun » yiwen n wahil s wazal-is i idumen teɣzi n wass n 21 yebrir i iɛeddan, ilmend n usfuggel n Tefsut n Yimaziɣen d Tefsut Taberkant. Gar wayen i d-yellan, ttwasneɛtent-d tanezzayt timsikknin ɣef yidles d umezruy n umennuɣ amaziɣ, am wakken yella-d usarag sɣur yilemẓi Hebbac Yasin, i d-yewwin awal ɣef tedyanin n tefsut n tmanyin. Ula d tanezzut n ubuddu tettwaheyya-d sɣur Mass Lxeyyer Brahimi, am tannumi-s.Akken i tmeddit, ttwasiwlen-d yisefra sɣur yimedyazen Lxeyyer Brahimi d Ɛezzun Ḥmed. Syinna d tagnit n ccna iwumi fkan nnuba kra n wid iḥeḍren. « Nesɛa yiwen n yiswi seg usnulfu n tdukkla-a, yezdi-aɣ akken ma nella. Ilaq ad d-nerr kra n uḥerrek n leqdic i taddart-nneɣ. Ha-t-an nettwali ula d taɣuri n tutlayt-nsen ur tt-yessin umur ameqqran». I aɣ-d-yenna Ḥalim n Ayt Ɛmer d Ḥmed, anmazul n uselway (vice-président) n tdukkla. Yuɣal yerna-d tiɣri: « Ssarameɣ aṭas ara d-ikecmen d imeltaɣen i tdukkla akken ad neddut lwaḥi i ubaɣur n tmetti ». D aya i yewwi-d ad yili d iswi deg temnaḍt i yenṭerren nezzeh seg yir liḥala tadelsant, imi tezzin wayyuren acemma ur d-yettwaheggay d armud adelsan, seg tmettant n umussu asdukklan.

  M. K. 

  
 I lmend n 40 n yiseggasen n ccna n unaẓur ameqqran Taleb Tahar, suddsen-d tenmehla n yidles n lwilaya n Tizi Uzzu, axxam n yidles Mulud At Mεmmer n temdint-agi akked umazday n yirmad idelsanen d inaẓuren, ass-nni n sed 25 seg meɣres 2017, yiwet n tejmilt s wazal-is i unaẓur ameqqran n tezlit taqbaylit. Wagi d Taleb Tahar, yiwen gar lecyax deg uẓawan n tmurt taqbaylit. Yella-d leqdica-agi deg Uxxam n yidles Mulud At Mεemmer n Tizi Uzzu. Heggan-d yiwen wahil d anesbaɣur imi sendiḍelli ɣef 10h00 n ssbaḥ i tebda tejmilt-agi s wudem unsib sɣur tanemhalt n yidles n Tizi Uzzu Massa Goumeziane Nabila. Dɣa deg tzeqqa n temsikniyin tella-d yiwet n temsikent n tesfifin-is tiqdimin d imagraden n tɣamsa yettwarun ɣef tudert-is d leqdic n urgaz-agi ameqqran. Am wakken daɣen i d-sneεten yiwen usaru i d-yewwin ɣef tudert n ufennan-a aqbayli aqbur, ɣef 11h00 n uzal deg tzeqqa n umezgun. Ma ɣef 14h 00 d afella, tella-d temlilt d unaẓur d uskasi d tririt ɣef yisteqsiyen n wid akk i t-iḥemmlen neɣ i as-isellen. Tella-d diɣ tnigit sɣur tawacult-is d yimeddukkal-is<span style="white-space: pre;"> </span>

<p style="text-align: right;"> <span style="white-space: pre;"></span>A. Ghani 

  
 Mačči d taberrakt neɣ d snat i llant ttbanent-d deg rrif teɣzi n ubrid aɣelnaw wis 9, d tafsut neɣ d anebdu, d amwan neɣ ulama d tagrest, tiḥuna-ya n usɣar zgant jebbdent-d awellih n umecṭuḥ ed umeqqran deg Bgayet. Akka i tella d iseggasen tura, almi i d-yusa mass Uld Saleḥ Zituni, lwali amaynut n waɣir n Bgayet, tebda tettbeddil dɣa taluft. Aya, mi iger tiɣri, deg ṭuber yezrin, i yakk tiɣiwanin anda tcaḍ tnezzut-a i « yeffɣen i usaḍuf », akken ad sḥebsent kra n win yesbedden taberrakt tama n ubrid. Imir-n dɣa i bdant tɣiwanin ttaznent tisutriwin i wat tiberrakin-a akken ad kksen s timmad-nsen ayen sbedden neɣ ma ulac ad ttwaqelɛent s uqezzul sɣur yinesdabuyen (autorités). «S yisem-nneɣ d imḍebbren n tɣiwant, nceyyeɛ imir-nni aɛeyyen i wid yeznuzuyen rrif n ubrid. Syinna, kra n wakud akken, nwala tettwagza tiɣri mi ttwakksent merra tberrakin-nni». Akka i aɣ-d-yenna yiwen n yimḍebber n tɣiwant n Tsexriwt.

 Seg yiwet n tama ihi, aṭas i iwalan abeddel-a d ayen yelhan, ladɣa imi i d-tettbin akken ilaq ccbaḥa n ugama, rnu yenqes ddiq deg waṭas n yimeḍqan. War ma nettu tumert n yimsenza (commerçants) i llan ccettkayen seg wat tiberrakin-a mi snuzuyen war ma ttxellisen acemma i uwanek (Etat), akken yella lḥal fell-asen nutni. Maca, s tmuɣli nniḍen, llan wid iẓerren belli tukksa n tberrakin-a ad tḥaz cwiṭ tadamsa (économie) tamatut n tmetti, ad ternu aḥebber i umsaɣ (client) ma yettnadi taɣawsa-ya neɣ d ta. «Nekk ttwaliɣ mačči d ayen igerrzen aṭas. Seg wacu ara idiren tura at tberrakin-nni? Ladɣa ma neẓra dakken xussen deg yakk ttawilat n tudert, ur tesɛiḍ d acu llan rebḥen ala tudert-nsen». I aɣ-d-tenna s usḥissef yiwet n tlemẓit. 

<p style="text-align: right;"> Mhenni Xalifi 

  
 Tura akka dayen ḥebsent tirza i ɣur-s, ulac win i t-ileffun seg wakken yeḥma lḥal ayendin, teṭṭaxer tefsut teǧǧa akken ilaq amḍiq i unebdu ed ssmayem i ur nettɛeṭṭil ad d-kecmen.

 Maca, annect-a d awexxer kan i qabel mara d-tekcem tefsut ttenqasen yigeffuren, wamma imezdaɣ n Ayt Smaɛel werǧin ǧǧin amḍiq-a mu ssawalen «Afalu n Telɣemt», i d-yezgan deg tecwawt n Udrar n Fad (azal n 1650 n tmiratin nnig yilel). Ɣas ma d adeg d amihan i wawwaḍ, ɣas yewɛer i ulbas xilla mačči drus ubrid i yettawin i ɣur-s, skud la nettmeslay ɣef tecwawt n udrar, maca iɣermanen n tɣiwant n Ayt Smaɛel zgan ttḍillin fell-as imi i t-ttwalin d Sellaḥ. Dɣa, segmi i d-cfan ttgallan yes-s deg tudert-nsen n yal add akken ad wekkden tidet-nsen mara d-inin: «aḥeq Afalu n Telɣemt».

 Ttruḥun ihi i ɣur-s segmi ara d-tekcem tefsut ladɣa alama d mayu neɣ d yunyu ma ulac azɣal ameqqran. Akken ma llan, d tulawin, d irgazen, d arraz neɣ d imɣaren, merra ttafen iman-nsen deg tikti n urzaf ɣef ufalu-ya, ma neẓra, yuɣ lḥal, dakken tal tikkelt qqaren «ad nẓur», yettusemma ad ruḥen ɣer Uɛessas, ɣer Sellaḥ. Ma nemmeslay ɣef tlawin, nutenti aṭas n uqeddic i sɛant din, imi yiwet ttawint lweɛda i leffṭent i Ufalu-ya n Telɣemt deg teɣzi n useggas, tayeḍ ttawint-d syinna akal-is i uqcic-a neɣ i teqcict-a. Ma yella d ilemẓiyen, ttalin ladɣa i ɣur-s akken ad kksen fell-asen s wadeg acebḥan am win, i d-yettakken yiwet n tmuɣla tuqa, d taxlaft, n taddart n Ayt Tɛisiwt ladɣa, akked kra n tuddar nniḍen n Ayt Smaɛel ed Tsexriwt. War ma ttun tigawt n tewlafin ama daxel neɣ berra n ufalu-nni yessebhaten, tama n tzeggzewt n yidurar.

 Afalu-ya d win yessewhamen s tidet, ama ameqqran ama amecṭuḥ, imi deg teɣzi yewweḍ azal n 14 n tmitratin, deg tehri yessawed ahat 15 nniḍen. Ma yella daxel-is ɣas ini d axxam deg udrar, seg wakken wessiɛ s waṭas. Ula d tasmuḍi akked waman nuḥen dinna almi tikwal ttḥulfun s usemmiḍ alqayan wid akk yettɣiman deg-s. Ttfacayen akken ilaq mara ten-yezlef yiṭṭij deg ubrid n udrar yesfadayen. Dɣa ula d anamek n yisem i as-yettunefken «talɣemt», ma neḍfer tussna n wawalen ad d-naf dakken ur ira ad d-yili «chamelle» s tefransist akken tɣil tuget n yimezdaɣ n Ayt Smaɛel, imi aẓar n wawal-a «talɣemt» ad yili d gma-s n wawal «allaɣen», imi i ten-zdin yiẓuran L ed Ɣ. «Allaɣen» d awal aqbur deg temnaḍt n Ayt Smaɛel, anamek-is d tasmuḍi-nni akked waman i d-yettnekkaren deg tesrafin anida ttxemmilen at zik ayen akken i d-srewten. Ma yella d asusru, anṭaq-ines, yewwi-d ad yili akken i d-yettban d aḥerfi, yettusemma akka [talɣemt] ur akka [talɣ°emt]. Ta d tiṭ d tamecṭuḥt ɣef Ufalu n Telɣemt i izemren ad yili ɣer sdat d amḍiq n tmerrit s wazal-is, ahat ad d-nuɣal ɣer sdat s walbeɛḍ n yimagraden ed wugar n unadi.

<p style="text-align: right;"> Mhenni Xalifi 

  
 Ur zmiren ad ttun yimezdaɣ n tɣiwant n Ayt Smaɛel ass n 26 yebrir n useggas n 2009, asmi tettwabeɛɛej s lmus tuḥdiqt n Sunya Idir mi d-teffeɣ seg uɣerbaz alemmas Zemmuri Ɛmer ideg tella teɣɣar. Ṭam n yiseggasen tura ɛeddan, mazal ccama n uneḍruy arẓagan tersex deg wulawen. Dɣa, lǧemɛa-a iɛeddan, 22 deg cutember, yerra tajmilt d tameqqrant Ugraw Tigawin Ilemẓiyen (RAJ) n Ayt Smaɛel i teqcict-a i iruḥen d tasfelt i uttwaɣ n tmetti d yir taɣellist. D ahil d amerkanti i d-yettwaheggan seg 07:30 n tnezzayt armi d 17:00, deg-s d tajmilt deg-s d asḥulfu n tmetti ɣef yir tikliwin. Yebda wahil s tazzla deg yiwen n uzgen n umaraṭun n uqader d talwit i warrac ilemẓiyen ladɣa. Syin, ɣer 10:00, yella-d usenɛet n usaru-untim s uzwel n “Tiqeffet n tehyuft”, i d-yessufeɣ Mass Muḥemmed Mesɛudi.Ayen yeɛnan isaragen, llan-d tlata seg tzeggant n wass. Amenzu yemmug-d sɣur Massa Muḥemmadi Xadiǧa s yisem-is d tamsujjit n tnefsit, i d-yewwin ɣef ssebbat akked yisafaren n ubsal n warrac. Kra n wakud akken, iɛedda-d uselmad deg tesdawit Mass Meḥrez Buɛic, i usayes (scène) n uxxam n yilemẓiyen akken ad yessiweḍ kra n tektiwin ɣef « Amussu asdukklan d ucqirrew n umennuɣ mgal tekriḍt deg tmetti ». Ma yella d aneggaru-nni, iga-t-id uselmad Mass Rebbaɛi Racid ɣef tekriḍt deg yiɣerbazen. Mettwal 16:30, mi d-tettqarab taggara n warmud, temmug tekci n warrazen i wid i d-iberzen deg tikli-nni tazamulant. Armi ahaqel-itt d 17:00 n tmeddit, kkren yimheggiyen ad sbedden yiwet n teplakt n usmekti i yiseɣ n Sunya, tama n yimawlan n teqcict d waṭas n lɣaci i yebɣan ad ḥeḍren. Nezmer ad nɣer deg teplakt-nni tanaga ɣef wayen akken yeḍran, akked ubruy seg usefru i as-iga Mhenni Xalifi. « Nebɣa s ttiɛadat-a, nekni s Ugraw Tigawin Ilemẓiyen n Ayt Smaɛel, ad nḥesses ugar imezdaɣ-nneɣ akken ur yettɛawad akk ad d-yeḍru ɣur-neɣ wayen akken i d-yeḍran. Am wakken nekkat ad neg talast i wayen akk yettkellixen inubiyen d yilemẓiyen am tissit n yiɣisem d ukeyyef n tehyuft. Imi aql-aɣ nettwali acu i d-yettnulfun taggara-a ». D awal n Mass Samir Ɛerrar, aselway n tgezmi Raj-Ayt Smaɛel.

  M. K. 

  
 Seg wayyur n yunyu n useggas yezrin 2014 alama d taggara n win n ṭuber, iban-d dakken tiẓegwa-nneɣ ttwaḥeqrent almi bezzaf seg yibelbulen n tmes i ur nreḥḥem i inedren da ed din deg twilayt n Bgayet. Aṭas seg tizzegzewt n leɣwabi-nneɣ i yerɣan uɣalent akk d iɣuɣad ed bufsus. Rnu, ayen yesseḥzanen aṭas, am wakken i d-tekka sebba seg ugama neɣ seg waddad n twennaḍt, akken ay d-tekka srid sɣur umdan daɣen. Ihi, segmi tebda Tmehla n Uḥuddu Aɣarim n waɣir (Direction de la Protection Civile) n waɣir n Bgayet tadwilt n useḥbiber mgal times n tẓegwa ed tmegra, tjerred-d deg yiwen n wulɣu dakken seg yunyu almi d ṭuber 2014, gran-d iman-nsen yiqeddacen-is, s tallelt n wukriden n Teḥrezt n Tẓegwa (Conservation des Forêts), bac ad ssexsin azal n 1327 n tnekkriwin n tmes, gar-asen 292 n yibelbulen d imeqqranen i d-yeglan s ḥawla n lexsarat. Iqlaɛen-a n tmes mɣuren almi ssawḍen rran n 2256 ha n tɣemmayt akk berrik ur tesliḥ i wacemma. Rnan ččan ugar 11000 n tseḍwa i d-yettakken igumma, 4000 n taffiwin n walim neɣ n lqerḍ, akked yiwet n tesna n tzizwa daɣen. Akken i d-tenna teɣbalut-nneɣ, anect-a iḥettem-d tuffɣa n 1580 n yikumyan n usexsi n tmes. Ma yella nga aserwes (comparaison) gar useggas n 2014 d win n 2013 deg yiwen n wakud i d-nebder, ad naf dakken ala 681 n tnekkriwin n tmes i yettwaskelsen, yettusemma aseggas-a qrib yettwat umḍan ɣef sin mi neẓra yakan anda yewweḍ. Anect i tent-uɣent tẓegwa n Bgayet yella fessus cwiṭ ɣef win n 2014 i neǧǧa neɣ i aɣ-yeǧǧan ussan-a kan. Skud ala lqidar n 541 ihikṭaren i yerɣan, ur mident 6000 n tseḍwa i yuɣalen ulac-itent, akked ugar n 3000 n taffiwin n walim neɣ n lqeḍt, ttwaḥuzan seg undar-a, rnu daɣen kra n tesniwin n tzizwa. Ad d-nerr awellih dakken ula taggara-ya deg wayyur n yunbir, llan-d 235 n wandaren n tmes deg tlemmast n yimudaɣ n temnaḍin yemgerraden n waɣir n Bgayet, i yeglan s wazal n 582 ha d taɣemmayt, ed ugar n 1907 d aseklu n yigumma. Yesḥissif waddad imi ameqqran seg-sen d tizemrin. Anect-a merra yesruḥ akk ugar n 441 n tesniwin n tzizwa. Dɣa ɣef waya, tceyyaɛ tmehla-ya ɣer wannar 301 n yikumyan n yindaren. Ihi, akken nettwali, ini neɣ ssusem, ḥesses n qqim, amdan yesɛuẓẓug i takkit. Simmal tezzin yiseggasen, simmal tettenṭerray trennu twennaḍt-is netta yettmuqul. 

  Ula deg yiberdan ulac aḥezzeb 

 Seg tama nniḍen, ula d taɣellist (laman) deg yiberdan tuɣal ur tnuḥ skud d timerwin n yimdanen i yettruḥun ɣer umaḍal wayeḍ seg yir aḥezzeb ed tulacit n usegmi n ubrid. Ɣas anect-n d tidwilin n uḥesses ttmaggan deg useggas s wallalen yemgerraden n teywalt – am tiliẓri, amaṭṭaf ed tɣamsa yuran, maca ziɣ ur tlemmed tuget n yemdanen seg tuccḍiwin-nsen. Aredmani, ibaxixen deg ubrid mazal ttilin s waṭas yal ass. Ur yendekwal unehhar, ur d-yelli ihi wayen yessecrahen. Skud akken i d-tenna dima Tmehla n Uḥuddu Aɣarim n Bgayet ugar n 998 n yisehwa (accidents) ay d-yeḍran deg yiberdan n Bgayet deg ukuẓ n wayyuren ineggura n useggas 2014, seg yunyu alami d 13 seg duǧember gedged. Tiwuɣa-ya n yiberdan llant deffir n uggas (n ujraḥ) n 1459 n yimdanen s waddaden yemgerraden deg umihi (danger), rnan glan s 28 d iẓiɣer. D ayen ara d-yefken segmi yebda useggas n 4014 alami d 13 seg duǧember, agemmuḍ n 1705 n yisehwa, ideg jerḥen 2335 n yiterrasen, mmuten 53 nniḍen daɣen, ama deg umḍiq anda teḍra twaɣit neɣ deg ubrid n usiweḍ ɣer sbiṭar. Ad d-nernu i waya, dakken, ma nmuqel i useggas n 2013 deg yiwen n wakud netta d win n 2014, seg yunyu alama d 13 seg duǧember. Ad t-naf dakken yesnaga ɣef ugar n yisehwa wala win n 2014. Amek? Imi i d-llan deg-s 956 n yisehwa, ideg ttwajerrden 1308 n yimejraḥ, maca daɣen, 47 n yimattanen. Ma yella seg yennayer alama d 13 seg duǧember n useggas n 2013 dima, skelsen wid terza taluft 1533 n yisehwa deg yiberdan n tkeryas, 1981 jerḥen seg-sen, ma d 67 nniḍen wwḍen aɛfaw n Bab n yigenwan. Izwilen (chiffres) am wi, ḥaca ttaǧǧan amdan yesḥassef daɣen yebhet ɣef wamek qqlen yiberdan-nneɣ d annu n tmettant. Anehhar, akken yebɣu yili, ad yeqqim d netta i d amasay (responsable) amezwaru n yibaxixen-a n tikli. 

<p style="text-align: right;"> Mhenni Xalifi 

  
 “Ur as-yelli akka neɣ akkin. Yemmekta-d tadyant i d-yessewjed d tifrat taneggarut i as-d-yeggran. Dta kan i ila d abrid i wugur i d-yemsel s ufus-is. D tarẓagant, d lḥentit, d ilili, d qaḍran sdat n tiẓeṭ uɣur yuzzel ussan yezrin . Dɣa yemmuqel ɣer tmeṭṭut-is yegnen s idis-is…”

 Cwiṭ seg usebtar aneggaru

  
 Tafaska-agi deg tezrigt-is tis sat, tebda iḍelli 23 deg tuber 2016 deg uxxam n yidles Mulud At Mεemmer n Tizi Uzzu. Aṭas n yidisan i yettekkin deg usuddes n leqdic-agi ameqqran, gar-asen : Taneɣlaft n yidles, tanmehla n yidles n Tizi Uzzu d usqamu n tfaska tadelsant n uẓeṭṭa n At Hicem, s tallelt n tenmeḥla n tmerrit d tẓuri, tanmehla n uxxam n yidles Mulud At Mεemmer. Ad tili tfaska-a ɣef teɣzi n 5 wussan, imi tebda iḍelli n Letnayen 23 deg tuber 2016, ad tdum almi d ass n 27 deg waggur-agi ideg nella. Deg tezrigt-agi tis sebεa, ad ttekkint azal n 7 n lwilayat, ara d-yesneɛten axeddim-nsent, ad naf: Xencla, Ґerdaya, Tlemsan, Tamenraset, Tipaza, Um Lbawaqi d temdint n Tizi Uzzu i d-heggan leqdic-agi. Ma d ahil i yettwajerden i wanect-a, tella-d iḍelli u mazal ad ilint temsikniyin s usenzu n uẓeṭṭa n 7 lwilayat-agi i yettekkin deg tfaska. Iḍelli ssbeḥ i tebda s wudem unsib tezrigt-agi tis sebεa n uẓeṭṭa n At Hicem. Dɣa tella-d yiwent n terbaεt n uẓawan i d-iccnan kra n tezlatin, am wakken, daɣen, i d-yella usenεet n tceqquft n umezgun, d umeslay sɣur yimḍebbren d idisan i d-iheggan tazrigt-agi tis 7 n uẓeṭṭa. Ma deg ass uqbel aneggaru 26 deg tuber 2016, ad d-tili temsizzelt n uẓeṭṭa igerrzen. Azekka-in tameddit, ad medlent tewwura n tfaska-a s tukci n warrazen i tlata (3) n yiẓeḍwa i d-yufrar deg temsizzlt, am wakken daɣen ara d-tili tukci n yigerdasen n usebɣes i widak akk yettekkin deg tezrigt-agi tis sat. Imḍebren i d-iheggan leqdic-agi, bɣan ad ẓẓun imɣi n usefti d ulmad n yilmeẓyen i urmud-agi yesεan azal ameqqran, imi si tama ad ṭṭfen deg wansayen , tgemmi d irmad-nneɣ iqburen, si tama-nniḍen d axeddim adamsi (économique), i lmend n wayen i d-issekcam n udrim. 

<p style="text-align: right;"> Adaoun Abdelghani 

  
 Di zzman n Awdi n Burnan, mi yella d lamin n taddart, At Xlil tttawin-d lɣella tammeqrant n zzit. Imiren iḍebballen ḥemlen-ten medden, ttqadaren-ten, ttuzun-ten: ttaken-asen cwiṭ si lɣella ittusemma d lacur. Ar taggara n lɣella, di Meɣres, tteddin iḍebballen ɣef tudrin isan zzit, tekksen lacur. Assen tusa-d nuba n At Xlil. Tanezzayt, send ad d-yali yiṭij, iḍeballen udren ɣer At Xlil, wwḍen ɣer Uzniq Iḍebbalen deg tlemmast n taddart, sersen lqellab bdan kkaten. Arrac dewṛen-asen, ttnezzihen. Kkaten, kkaten ulac win i asen-d-yewwin tiqqit n zzit. Lḥaǧ Amer Akli d ilemẓi, mazal ur yercil ara, ur yewwiḍ ara i ssuq, isetḥa ineḥcam nezzeh. Taddart n At Xlil d taddart n zzit, qesden-ten-id ad asen-ffken lecuṛ, ur asen-d wwin ara. Ineḥcam, isa azgen n duṛu d lmesṛuf-is, ifka-asen-ten-id d lwada. Imiren, zzit teswa reba surdi i litra. Yuɣal, yewwi-d yiwen uḍebbal asefru:

  A yetma leḥya tekfa 

  Si lebad meṛṛa 

  Ffkan-d azgen n duṛu 

  Amer ur yettiki ara 

  N udrum ufella 

  D Buṛnan i d aqeṛṛu 

  Rrif deg Wat Urwala 

  Ulac timira 

  At Xlil, ixla waḍu. 

  Ramdane LASHEB 

  
 Laɛca, deg wexxam, tecɛel yemma tacemmaɛt. Dɣa, ferḥeɣ. Nniɣ-as mebla cek d l’anniversaire ara neffiti. Iḍ-agi, ad nečc agaṭu n ccakula, ad nsew jus d’orange n lbanan.

 – N wumi-t umilli a yemma ? Ur d iyi-d-nniḍ ara akken meqqar ad d-naɣ cwiṭ n ukadut

 – D amulli n tikli ur newwiḍ

 – D acu-tt ?

 Dɣa temmeslay-id ɣef tikli-nni d-yellan deg uzal qaylal, acḥal n lesnin-aya. Imir, nek ur d-luleɣ ara. Ula d aprugrami ur d yi-prugramin ara imawlan-iw, imir. Autrement-dit, nek d yibibiḍen i d iyi-cban n berra !

 Atan i kcem-d baba. Iḥewes-as awal i yemma seg yimi : “ad nef d nek ara t-yesfehmen. Tuɣ-iyi à la tête n carré n taddart, di 14 yunyu-nni !” . Nnɛem ih, baba d azaktur n tmaziɣt, n ujerrid n tuqqna, n autonomie, n tugdud n les droits de l’homme… mačči d yiwet. Ulac anda ur yelḥa, anda ur isuɣ “ma ulac, ulac, ulac..” Iḥḍer-asent akk. Maɛna baḥ, ulac i d-yewwi, yeffeɣ-asen akk !

 Yanna-yi-d d acu-tt tikli-nni. yemmeslay-id ɣef yilmeẓyen-nni i iruphen d asfel, ɣef Nounou la gaffe, ɣef yiɛeggalen n leɛrac, ɣef yiɛeggalen n taiwan, ɣef la platforme n Leqser…

 Ziɣ anect-a akk i yeḍran ! Jamais tehḍer-aɣ-d ɣef waya anisati n teḥḍiri. Slid baba, yemma d twacult-iw, jamais daɣen sliɣ i les adultes nniḍen mmeslayen-d ɣef tikli-agi ur newwiḍ. Les adultes-agi mmxallafen. Kr,a am anisati, lmudir akked lǧiran-nneɣ, ttmeslayen ḥala ɣef remḍan. Remḍan-agi deg-s 30 wussan, yettas-d tikkelt deg useggas. Tenez-vous bien, deg waggur-agi, les adultes ddisidin ad qqqimen i laẓ si sbeḥ alamma d tameddit !!

 Mi steqsaɣ baba akked yemma

 ɣef acimi akka, nnan-yi-d steqsi anisati-k.

 Alors steqsa anisati : “

 – Acimi les adultes ttɣimim i laẓ anisti ?

 – euh… d’abord mačci d laẓ. D liman !

 – I wagi d acu-t ?

 – Liman-agi, mara yili tumneḍ s kra, d acu kra-agi ur t-tettwaliḍ ara..

 – D ayen fehmeɣ. Liman-agi am papa noêl i stettamen Luna

 – Anta-tt Luna ?

 – D tameddakult-iw ! mais nettat, ɣas akken tettamen s papa noel, jamis teqqim i laẓ

<p class="has-text-align-right"> S.O.A 

  <a class="__cf_email__" data-cfemail="fd89d3928891999c909c8fbd849c959292d39b8f" href="/cdn-cgi/l/email-protection">[email protected]</a> 

  
 Sliman Ɛazem(1918-1983) amedyaz yerẓan tiwwura n tugdi s wawal d ccna amḥaddi , yecna ɣef tlufa n tmeddurt yiwet ur tt-yezgil timetti (ṣaḥa di lweqt aɣeddaṛ) tasartit (19 di meɣres) idles (ɣef teqbaylit yuli wass) lɣeṛba ( d aɣrib d abarrani di tmura medden) , tizlatin-ines di lwaqt-is ǧǧant later meqqar ɣef tsuta tirni ,aṭas n yilmeẓyen i ḍefren abrid-is di tezlit tamḥaddit am Lwennas MaƐtub d Lewnis at Mengellat d waṭas nniḍen. imi anaẓur-a yennan-d tiqerḥanin asmi Lxuf yegguni tudrin asmi telelli umeslay tella targit, 32 iseggasen mbaɛd lmut-is mazal-it d azamul i kra yellan mgal lbaṭel d wid yugin lqid , tuɣac-is timsirin i wid ifuden taqbaylit.

  Ccfiɣ am ass-a ass-mi d-ṛuḥaɣ 

  Mi d-refdaɣ tibalizin 

  Ḍfaṛn-iyi-d widen akk ḥemlaɣ 

  Yemma akked baba d isin 

  Nitni ttrun ma d nekk ḥeznaɣ 

  Mi d-nem-sefṛaq ǧiɣ-ten din 

  Am zun d-lmut ay mmuteɣ 

  Mi d-iḥaṛ lebḥaṛ akin 

 Amecwaṛ n Dda Sliman d anesbaɣur ugar n 90 iḍefsiyen akked d uḍefsi n wurraɣ deg useggas n 70 ɣef tesfift-nni yettwasnen nezzah  » a win yellan d lfahem » , taqbaylit-is taḥarrit yarnu tecbaḥ akken i d-qqaren wid t-yessnen s lqerb yesdukel anamek lqayen d thuski n umeslay d tmuɣli n umesnaw.

  Awin yellan d lfahem 

  Sfahm-iy-d amek akka 

  D acu d sebba iniɣem 

  Mi tezdeɣ deg-s twekka  

  Sufella yecbeḥ yeṛqem 

  Daxxel mi t-lldiɣ yerka 

 Sliman Ɛazem mmi-s n agenni Geɣṛan (Iwaḍiyen) yemmut d aɣrib ɣef tmurt-is iḥemmel ,yemḍel di Moissac di Fransa mačči deg akal t-id-rebban , ulac tizlit anda ur d-yebdir taddart-is neɣ Lezzayer-nni ɣef yennuɣ (iffeɣ ay ajrad tamurt-iw) d teqbaylit-nni imi yarna cbaḥa i yuɣen irgazen ur uklalen.

  Tamurt-iw a tin aɛzizen 

  Ǧǧiɣ-kem mebla lebɣ-iw 

  Mačči d nekk ay yextaṛen 

  Akka ay yura di lbext-iw 

  Nekk zedɣeɣ anda niḍḍen 

  Ma d kemmini tezdeɣḍ ul-iw 

 Wissen ahat yiwwas bab n tezlit « ffeɣ ay ajrad tamurt-iw » a d-yuɣal ɣer wedrar n ǧerǧer ad yesgunfu lebda , imi agrud ala deg irebbi n yemma-s i s-d-yettaweḍ nadam.

  Seg asmi i d-yexleq zzman 

  I mmsefhamen lḥiwan 

  Weḥd-sen ḥedd ur yeẓri 

  Bab n yiɣil ad d-iban  

  Ad yuɣal d sselṭan 

  Yettuɣaḍ win ur nezmir 

<p style="text-align: right;"> Dahmani Bilal 

  
 Sendiḍelli n ssebt, 30 deg waggur-agi n cutember ideg nella, ɣef 14h00 n tmeddit, tella-d temlilit deg Uzday adelsan Rahmani Slimane n Aokas deg lwilaya n Bgayet. D timlilit ideg i d-yemmeslay umaru d uselmad deg tesdawit n Mulud Mɛemmri n Tizi Uzzu akked Usudu (institut) aɣelnaw n tutlayin d tɣermiwin n usamar “INALCO” n Paris deg tmurt n Fransa, wagi Mass Saïd Chemakh i d-yewwin awal ɣef usentel-agi “ Tasekla tamaziɣt yettwarun, (amedya n tsekla taqbaylit). Imeslay-d s telqay ɣef wayen yellan d aqdim deg-s d wayen i d-yenulfan deg yiseggasen-agi yezrin. Am wakken daɣen i d-yebder aṭas n yiwudam n tsekla taqbaylit, yebda-tt-id seg yimezwura alarmi d wid n yiseggasen-agi ineggura. Am wakken daɣen i d-imeslay ɣef tewsatin n tsekla tamaziɣt ladɣa taqbaylit d wanida yewweḍ leqdic deg-sen, d wayen akk i d-yellan d amaynut deg tewsatin-is yemgaraden.

  A. A 

  
 Aḥric n sinima n teqbaylit simmal yettnerni deg seggas γer wayeḍs lmendad n yinaẓẓuren n teqbaylit iqedcen xas akken yeṭṭuqet lexṣas, imi ulac lebɣi sɣur yimṣulta akken ad sbedden yiwet n tisertit tadelsanit ara iɛabbin timsal yecqan idles s umata, imi lsas amzwaru akken ad ibedd uḥric n sinima ɣef ifaden iṣaḥen

 Wicqa deg wuguren , imi skud lebɣi yella, allaγ iẓemmi-d tiktiwin, i yesnnernin aḥric n sinima. imi llan inaẓuren yesfiliten akken ad-tilli saba deg ayen xedmen, jban-d isufar s wacu ara yekker uḥric n sinima ad yecbu idelsan n leǧnas iḍen.

 Ger inaẓuren-agi, ssin n yisebgaren i yetwasnen deg annar n sinima n teqbaylit, imi fkan-d aṭas i uḥric-agi; wigi d Yidir Sai akked Yunes Muḥammadi n temnaḍt n Wizgan (Buzgan) agerzu n Tizi-Wezzu, i ikecmen annar-agi n tẓuri deg seggasen n 1990, imi urraren deqs n tmezggunin deg tmeγriwin d tmesbaniyin tidelsanin, syen deg ucrured γer uḥrured kecmen annar n sinima n teqbaylit s tahri anda id-urraren di deqs n yisura imeqranen id-yettεedayen di sinimat akked Tilizri taγelnawt amaṭaf wis 04, s yisental yemgaraden, ger-asen « Faḍma n Summer, Axxam n Tajjalt, Tiqellaεin, Caεban di Remḍan, Aḥlil Aḥlil, Bu-Tqurdac, Bu-Tqurhatin, Ussan di tefsut ».

 Maca, asaru n teqbaylit d win yetnarnin deq ass γer wayeḍ s lebγi n yinaẓuren icuban Yidir d Yunes, imi ussan-agi kkan kfan asekles n yiwen n usaru amaynut s usentel « Tidyanin Yesewhamen », d asaru yebḍan γef 20 n yaḥricen, yal aḥric yesεa 10 n dqayeq s yisental yezwal yemgaraden, imi id-wwin awal γef tudert di tmetti n wass-a akked iγeblan yettidir uqbayli ger-asen « Ṣyada n Yemqqarqar ». Asekles yella-d di temnaḍt n Wizgan d tudrin-is, yerna s ttawilat sεan, imi xedmen akken i uffan mačči akken bγan, awwid kkan ad-yennarni yedles n teqbaylit.<span style="white-space: pre;"></span>

<p style="text-align: right;">  Islam Bessaci 

  
<p style="text-align: left;"> Isufar  

<p style="text-align: left;">   <span style="text-align: justify;">½ kg n uwren azuran </span>

 250 kg n uwren areqqaq 

 1 lkass n zzit 

 Lmelḥ , iɣes n temtunt , aman 

 500gr n ttmeṛ 

  2 tɣenjawin n zzit n lkuẓa 

 ½ n tɣenjawt n lqerfa yeẓden 

  Aheggi: 

 – D tbaqit , semlil awren , lmelḥ, iɣes n temtunt , zzit . Rwi kra din , rucc-it s waman alamma yemlal Ɛarek-it cwiṭ , bḍu-t af sin yeḥricen ( Fiḥel ma yuɣal d arekti aleqqaq . )

 – Di lḥila nniḍen , semlil ttmeṛ ad yeqqel d takurt , rnu ar ɣer-s zzit akked lqerfa S urekti –nni , sufeɣ-d snat (02) teḥbulin n weɣrum . S ttmeṛ-nni suffeɣ-d seg-s taḥbult ( D tinna ara terreḍ gar snat teḥbulin –agi n weɣrum – En guise de farce. ) 

 Taḥbult –agi I d-yeffɣen , ad tettwagzem d imkuẓen n 5X5 cm ad wwen deg uskir sufella n tmes ḥlawen . 

<p style="text-align: right;"> Sɣur Daya 

<div style="text-align: right;"> 
  
 Ɣef wakken i d-yenna Idir deg yiwet n tedwilt n Berbère Télévision i d-ɛeddan ass-nni n ssebt 19 deg unbir 2016 , deg album-agi, ad cnun s teqbaylit yinaẓuren-a: Charles Aznavour, Patrick Bruel, Francis Cabrel, Maxime Le Forestier, Bernard Lavilliers, Henri Salvador…

 Yal yiwen deg-sen, ad d-iɣenni tizlit-is s teqbayli, tizlit i d-yerra umedyaz ameqqran Meziane Kezzar ɣer tutlayt-a. Mačči d asuɣel i yexdem i tezlatin-a, meɛna yefka-asent azal-nsent s teqbaylit unelmad-agi n Muḥia. Ɣef wakken i d-yenna ucennay Idir, yezmer ad d-yeffeɣ album deg tefsut i d-iteddun ɣer tezrigin imi qrib ad isellek asekles-is. Album-agi ad t-id-yessufeɣ ɣer tezrigin Sony. Ma ɣef wamek i d-tella temlilit akked yinaẓuren-a ara yecnun yid-s, yenna-d :’’yebda-d kulec mi yesla Charles Aznavour i tezlit-nni-inu ‘’Lettre à ma fille’’, teɛǧeb-as u yessarem ad yecnu yid-i. Mi sliɣ s waya, nniɣ-as ula d nekk d ayen i bɣiɣ, ladɣa imi ḥemmleɣ aṭas tizlit-is La Bohème.’’ Ha-t-an,ihi, amek i d-tebda temlilit akked yiccennayen-agi. Syin yemlal yiwen wass deg uxxam n Yanik Noah, Gérard Lenorman i as-d-iḍelben i wakken ad cnun akken. ‘’Ad tɣileḍ mmsefhamen yicennayen-a fell-i’’. i d-yenna Idir. Akka i tkemmel akked Bruel, Maxime Le Forestier, Bernard Lavilliers, Francis Cabrel…Mi skelsen tizlit La Bohème s teqbaylit, yeɛǧeb-as aṭas ubendayer i Charles Aznavour i yesɛan kra n yiɛewwiqen i wakken ad yini asekkil (ḥ). Ula d Patrick Bruel yeɛǧeb-as usexdem n umundul deg tezlit-is. Zyada ɣef yicennayen-a, ad tecnu yelli-s n Idir, Tanina, deg CD tizlit i tecna yakan Lettre à ma fille. Xas akken yeɛya seg kra n temsal, meɛna Idi ur iberru ara i ṭṭbel deg waman ‘’Llan kra ssefcalen, acu kan nekk ad kemmleɣ amecwar-iw xas ulamma yenqes wafud. Sya d afella, ad uɣaleɣ ɣer yiɣbula-nneɣ i wakken ad agmeɣ syin kra i ccna-w.’’ akka i iwala temsal.

<p style="text-align: right;"> Hocine.Moula 

  
 Kkrent-as Tdukkla Tinmettitadelsant Asirem n Krun d Tdukkla Tadelsant Adrar n Fad, deg tɣiwant n Ayt Smaɛel, i yiwet n tekti s wazal-is urɛad i d-tella deg tuddar-nneɣ. Dɣa, ussan-a kan, sufɣent-d tiɣri i tlawin n temnaḍt ma bɣant ad ɣrent tamaziɣt, ad jerrdent iman-nsent i temsirin ara d-yettmaggan sɣur walbaɛḍ n tselmadin i d-yeffɣen s ugerdas n tmaziɣt ur ufint ara axeddim. D asurif i yuklalen asebɣes meskud tiddukkliwin-a fernent ad ddment imanen-nsent s yimanen-nsent di lawan ideg Aseqqamu unnig n timmuzɣa iɛeṭṭel deg ussuseɛ n wahil-is n usegmek (alphabétisation). « Nebɣa s tigawt-a ad nqis sin n yiswiyen ɣef tikkelt; deg-s ad nessegmek tulawin-nneɣ deg tutlayt-nsent, deg-s ad nefk tagnit i kra n teqcicin ad xedment ». I d-yenna yiwen seg wid yekkin deg ccɣel-a. Ad d-nesmekti d akken ssuma n ujerred i tɣuri-a, yewweḍ ɣer 800 DA i wayyur. D ayen swayes ara tettwaxellas tselmadt ara yeṭṭfen tilawin-a. Ma d azemz aneggaru n ujerred yettwaɛeyyen-d ɣer 15 deg wayyur n wunbir-a ideg nella. Ulamma telha tigawt-a seg uwellih amezwaru, iɛeggalen n tdukkliwin-a yezdeɣ-iten ukukru ma ad tesmurres neɣ uhu. Ma ad taweḍ dɣa tiɣri akken ilaq i tlawin d yirgazen-nsent neɣ yal yiwen amek ara yestehzi. « Nekk ḥaca taɣuri ara ɣreɣ lemmer ad nili deg waṭas yid-nteɣ. Amek mi tuɣ d asegmek s teɛrabt ɣriɣ, tura mi d tamaziɣt ad ggamiɣ? D awezɣi ». D awal n yiwet n tmeṭṭut seg Ayt Smaɛel.  M. K. 

  
 Akka tura, yella kra n lxuf deg wulawen n medden ɣef wayen tetten i yiɛebbaḍ-nsen. Seg taluft n yiyuẓaḍ yettnuzun iɣef mazal yekker uberraḥ ar tura, dakken llan wid i d-yettrusun di ssuq ur sliḥen i tuččit. Ladɣa segmi d-banent kra n tvidyutin deg Internet ideg nezmer ad nwali amek ttwasuḍayen yiyuẓaḍ s tmacinin. Yal mi ara sɛeddin tissegnit ɣef uyaẓiḍ ad icuf dindin, ad yernu deg temɣer d lmizan. Annect-nni dɣa, yeǧǧa aṭas n twaculin ad ḥebsent tiɣin n uyaẓiḍ iheggan neɣ iruṭin, ala ma yedder. Ha-t-an tura ihi, tezzi-d taluft ɣer yisafaren-nniḍen iɣef i d-qqaren xesren i tgella, am rruẓ, aksum akked lqahwa. Isafaren-a dɣa, ttekcamen-d abeɛda seg Ccinwa deg Tesga. Ɣef leḥsab n Tdukkla taɣelnawt n yimsenza, ad yili rennun i lqahwa zzayed yettḍurrun, i izemren ad yili deffir waṭas n waṭṭanen, am uxenẓir (cancer) akked tezɣint n wallaɣ neɣ ayen iwumi qqaren AVC. Seg tama tayeḍ, ɣef wakken i d-wwin kra n yidigan n Internet, ad yili usafar-a i d-yettekcamen seg tmurt n Ccinwa, yesɛa ssker ixesren. Ugur ameqqran i d-ibanen deg mi d-nnan wid i teɛna taluft n tɛessast d uḥuddu, dakken yewɛer ad teẓreḍ d anta sselɛa i ixesren d anta uhu seg tid i d-yettrasen deg usagen. D ayen i yellan d aɣilif ameqqran. ihi ma ttaɣen-d medden aṭṭan-nsen nutni ur ẓrin! 

<p style="text-align: right;">  Mhenni Khalifi 

<div> 
  
 Léa Si Salah d tanelmadt deg uγerbaz uslig (privée) deg temdint n Tizi Uzzu. Tettekki deg temsizzelt n tmaziγt i d-yellan deg rreḥba tis 6 n tfaska tadelsant ‘’Taγuri n wurar’’ deg uxxam n yidles Mulud Mεemmri anda i tewwi arraz amezwaru n tmaziγt. Γef wanect-a, dγa, tenna-aγ-d : ‘’ttekkiγ deg temsizzelt i yellan deg rreḥba tis 6 n tfaska tadelsant ‘’Taγuri s wurar’’ anda i d-wwiγ arraz amezwaru deg tmaziγt. Neγra, nessawel-d tiqsiḍin, timseεraq yerna nexdem iluγma. Imuras-iw akk sεaddaγ-ten dinna. Dayen yelhan, ssarameγ ad tili rreḥba tis 7 aseggas i d-iteddun.’’

 Aṭas n yinelmaden i yellan aseggas-agi deg tfaska-agi. Ugar n 1250 i yekkan deg-s.

   Afud igerrzen i yal yiwen, tanemmirt i Léa

<p style="text-align: right;"> Hocine.M 

  
 I lmend n teẓrigt tis snat n temlilit n tmedyazt tazwawt Tawwurt n Lɛenser, ara yilin d tajmilt i umedyaz d ucennay Muḥ Saɛid Ubelɛid, tuɣal-d tdukkla tadelsant Tafat s tiɣri-s i yimedyazen i iran tikkin, neɣ i ijerrben yakan ttiɛad-a deg tedwilt tamenzut. Aya, ad d-yili s tallelt n usqamu aɣerfan n lwilaya (APW) n Tizi Uzzu, Tanmehla n yidles n lwilaya n Tizi Uzzu, Axxam n umezgun amniḍan Kateb Yacine, Asqamu aɣerfan aɣiwan n Assi Yousef akked tesqamut n taddart n Ait El Kacem, D timsizzelt ara d-yilin gar 12 alamma d 15 deg waggur n yulyu i d-iteddun, deg taddart n Ait El Kacem deg tɣiwant n Assi Yousef, yetabaɛen ɣer ladayara n Boughni. Ilaq kan ɣef yal yiwen i iran ad yekki, ad yaru ɣer tansa-a taliktrunant : <a class="__cf_email__" data-cfemail="43372a272736282f226e3722252237032c36372f2c2c286d2531" href="/cdn-cgi/l/email-protection">[email protected]</a>. Neɣ ad yessiwel ɣer wuṭṭunen-a n tilifun i wugar n yisallen : 0781 47 36 92/ 0554 59 19 44. Aya send 25/06/2017. Ssaramen yimheggiyen, ad yeḥsu yal amedyaz s usaḍuf n tikkin, akken ad ilin akk deg tegnatin igerrzen mi ara d-yaweḍ usihar. Ladɣa imi ɣur waṭas n yimedyazen, timliliyin i yecban ta mačči kan d tagnit i usɣerbel d uktili n uswir n yisefra-nsen, maca d rreḥba ɣlayen i umlaqi n yimedyazen-nniḍen d umbaddal n tektiwin yid-sen. Ad d-nesmekti dakken ta d tiddi tamezwarut n useɛlem n yimedyazen. Ma d azemz n uxdam n temlilit-a yetturaǧu i wussan n 12, 13, 14, 15 deg wayyur n yulyu i d-iteddun.

  M. K d A.G 

  
 ALMAGUECHTOUM, d taddart n tɣiwant n AKERROU. Tezga-d gar Uẓeffun akked Yiɛekkuren : deg Temgudt ɛlayen. ‘’Ulamma lebḥar yehwel, zegren-t am Sidna Nuḥ…’’. Akken i d-yenna Dda Youcef deg yiwen usefru, (s ciṭ n ubeddel). Ula asen-tezmir Fransa, ur as-knin i rebrab. Seg tjaddit i d-uɣen aẓar, ddlen abernus n tlaba n sser, akken teddel adfel Temgudt-nsen. Seg lɛerc n At Fliq, uɣalen, din din, ɣer tɣiwant n Akerrou…d taqsidt !

<p style="text-align: center;"> Takerḍa n taddart. 

 Zik, Almaguechtoum, yetabaɛ taɣiwant n Yiɛekkuren. Llan deg lɛerc n At Fliq, syin uɣalen xelqen-d Akerrou d taɣiwant-nsen. Zedɣen deg taddart-a azal 1 200 n yimdanen, ɛlayet ɣef lebḥar s 820 n lmitrat. Ɣef usamar-is, ad naf Tiguenatine, ɣer umalu, Tamgudt, ɣer ugafa, Azeffoun ma ɣer unẓul, ad naf Tifrin. Tesɛa aɣerbaz amenzu i yeldin tiwwura-s deg useggas n 1969 akked uxxam n usejji. Ɣur-sen tiddukla n yilmeẓyen akked tesqamut n taddart i isedduyen lecɣal am zik-nni.

<p style="text-align: center;"> Isem ‘’ALMAGUECHTOUM’’ 

 Almaguechtoum d awal uddis. Alma+ Aguechtoum (Alma n uctum) : Alma d amekkan anida gten waman. Ma d Actum, d asɣar neɣ aqeccuḍ. Zik, deg umekkan-a yettusemman Almaguechtoum, ṭṭuqqtent deg-s tjur. Dɣa, yewwi isem-agi n yiwet deg-sent.

<p style="text-align: center;"> Amezruy d tmetti. 

 Usan-d yimezdaɣ n taddart-a seg Wat Weɣlis yellan deg Bgayet deg lqern wis 12. Ɣef wakken i aɣ-d-nnan, imezyura-nsen zedɣen amekkan iwumi qqaren akka tura Aẓru imi iget deg-s uẓru. Asmi tmeqqer taddart, kkren kra ruḥen ɣer umekkan-agi iwumi qqaren Almaguechtoum, zedɣen dinna. Ihi, taddart tamezwarut isem-is Aẓru. Deg taddart-a, mazal ixxamen-nni iqdimen, xas ulamma redmen ciṭ, meɛna mazal-iten d inigan. Mazal leḥyuḍ n tejmaɛt-nni anda ttnajmaɛen. Mazal yiwen ubraḥ iwumi qqaren tisyar, nufa ula d yiwen uɣaref din. Amekkan-a, deg-s i ixeddmen tisyar zik, ama d tid n uzemmur neɣ tid n uwren. Gar tzeɣwin i nwala, nufa yella umgarad neɣ lxilaf gar lebni-nsent, gar uẓru swayes bnant. Ɣef wanect-a, dɣa, nnan-d : ‘’tid yebnan s uẓru ineǧǧren akken ilaq, tid-nni n yimerkantiyen. Yella ula d lbir deg ufrag-nsent. Ma d tid yebnan kan akka s uẓru n menwala, tid n yimezdaɣ-nniḍen.’’ Am wakken, nufa, tala n tama-nni, lǧamaɛ akked tmeqqbert i yellan d lmecmel d wid izedɣen deg taddart tajdidt. D At taddart, Almaguechtou, i d-yewwin aman i yiman-nsen : wwin-ten-id seg Temgudt, ugar n rebɛa (4) n kilumitr ɣef taddart. Syin, ferqen-ten ɣef yiderman. Amur ameqran n yisenfaren n taddart, d imezdaɣ i ten-ixedmen, ɣef wakken i aɣ-d-nnan yimḍebbren n tama-agi. Xas ulamma, tebna-asen dduwla tasebbalt n waman (château d’aeau), acḥal-aya, meɛna ‘’yefka-t unebdu i lexrif’’, akken i d-nnan.

<p style="text-align: center;"> Taqṣidt n tɣiwant n Akerrou ? 

  Aṭas i as-yeqqaren acimi ur as-semman ara i tɣiwant-a At Fliq ? Neɣ acimi i d-jebden iman-nsen seg Yiɛekkuren ? Ihi, tamsalt-a tcud ɣer trisiti, ɣef wakken i aɣ-d-nnan. ‘’Deg yiseggasen yimezwura n tmanyin, yeffeɣ-d usenfar n trisiti ɣer Uqerru Buyeɛla. Ihi, i wakken ad d-nesfaydi seg-s, nerra d tama-agi-nneɣ iwumi qqaren Aqerru.Syin, rran-aɣ d taɣiwant deg useggas 1984, wwin-aɣ trisiti deg useggas 1985. Wameg ur yelli kra i icudden ɣer yisem-agi Akerrou. Ur telli tama n dagi ɣur-neɣ i yesɛan assaɣ akked wawal-a. ha-t-an d acu yellan’’. Akka i aɣ-tt-id yefra yiwen n uɛeggal n tiddukla n yilmeẓyen n taddart-a.

<p style="text-align: center;"> I yuɣen irgazen ur ttrun, neɣ ɛad tilawin. 

 Dagi ula d akal ijuhed. Akken i aɣ-d-yenna Salah. 99% d imjuhad, am uqcic am teqcict, am urgaz am tmeṭṭut. Iɛedda syin aṭas n tikal Amirouche. D adrar u d amekkan yeṭṭurfin. Ɣlin din 63 n yimeɣras n taddart, acu kan ayen yerḥan kter imezdaɣ-is d taqcict-nni tamecṭuḥ n 2 n yiseggasen i tenɣa Fransa akked yemma-s, deg useggas 1958. Tella ɣef uɛrur n yemma-s mi wwint azger ad d-yessew deg tala. ‘’Win yemmuten, ahat yertaḥ’’, i as-qqaren. Acu kan, tella yiwet n tmeṭṭut, mazal-itt akka ar tura, ha-tt-an s warraw-is. Ayen i as-yeḍran, d laɛǧeb, ‘’awi-d kan ad tidir’’, i as-tenna yemma-s asmi i as-tefka aman n tasa-s ad ten-tesew imi ur yelli kra deg yidmaren-is. ‘’Acḥal d abrid ay sliɣ, i yemma tenna-d : annaɣ ! A mmi ur tesɛiḍ ay ččiɣ deg yidmaren ad ak-id-rreɣ. Ula d akerfa ur terwiɣ, amek ara ak-id-smeɣreɣ ? i as-teqqar Nouara deg tezlit-is. Ihi, tameṭṭut-nni, tedder ass-a, acu kan amek i tga tudert-is ? D acu-ten yiḥulfan-is d yixemmimen-is ? Syin ɣer da, ɣillen tefra. Acu kan mi ara tbeddeḍ ɣef tizi n wass-a deg Lezzayer, ad tafeḍ ayen ‘’xedmen warraw-is, Fransa ur t-texdim ara’’. I as-yenna Zedek. Axir, diɣ, lgirra d Fransa, meqqar tban, wala ayen sɛeddan akked rebrab : ɣer sdat 30, ɣer deffir 40. 

<p style="text-align: center;"> Izem aneggaru. 

 Ɣef wakken i yettwaru, d Irumyen i yenɣan izem aneggaru deg tmurt n Lezzayer. Nnan-d nnɣan-t deg temdint n Tébessa deg useggas n 1912. Acu kan, ɣef wakken i aɣ-d-nnan yimezdaɣ n taddart Almaguechtoum, izem aneggaru mačči d wagi n Tébessa imi yiwet n temɣart ilulen deg useggas n 1913, teḥka-d i warraw-is tamsalt n yizem. ‘’Teḥka-d setti i yemma tamsalt-agi n yizem akked baba-s. Tenna illeḥu-d deg ubrid, syin yesmaḥleq-as-d yizem. Yekker, iḍegger-as arkas-is, dɣa, yedha deg-s yizem-nni, netta yeṭṭef-d abrid-nniḍen. Aya, yezmer ad yili deg yiseggasen n 1920 imi setti tlul deg useggas n 1913’’ Akka i aɣ-tt-id-yessaweḍ yiwen ilemẓi. 

<p style="text-align: center;"> Imɣan n usejji n tama-agi. 

 Tamgudt, d amekkan zegzawen, gten deg-s yimɣan : llan kra tetten-ten yimdanen, kra d amur n yiɣersiwen. Acu kan gar wa d wa, ad naf amur ameqqran deg-sen lhan i ddwa, i usejji n waṭas n waṭṭanen, ɛad llan i yal lehlak, ɣef wakken i aɣ-d-yenna Smail. ‘’Seg wayen yellan iḍelli, ara d-nejbed i uzekka’’. Akka i tt-iwala ufremli-agi. Yefka-aɣ-d kra n yimedyaten, ha-ten-in i wid i ten-yebɣan : Aẓegduf, yelha i l’arthrose ; Bu Imezran, yesseǧhidd iɣes ; Asisnu, yettserriḥ idammen ; Aslen i la goute…atg. Lḥaṣun, yal aṭtan, yella imɣi-ines. Aṭas n wid iwumi yemla imaɣan-a yerna ufan ɣur-sen, akka i d-yenna. ‘’Ceyyɛen-d ɣer ɣur-i sin yimuḍan seg tmurt n Tunes imi iwala ṭṭbib-nni s wallen-is amuḍin yeḥlan s yimɣan, nutni ur ṣṣawḍen ara ad t-sejjin.’’ Ikemmel yenna-aɣ-d Smail afremli i ixeddmen deg Uẓeffun. Afud igerrzen i Smail, cfa i wid yuḍnen.

<p style="text-align: center;"> Sidi Ali akked ubernus-is. 

 Sidi Ali d yiwen n Ccix deg taddart-agi. Yiwet n tikkelt, tebɣa ad as-tẓeḍ tmeṭṭut-is abernus. 

<p style="text-align: center;"> Almaguechtoum 

 ..Syin tekker truḥ ɣer Sut Taddart, tessuter deg-sent ad tt-ɛiwnen. Tin iwumi tenna, ad as-tini ur stufaɣ ara, yal ta d acu i as-d-tettarra : ta ad truḥ ad tezdem, tayeḍ tesɛa cɣel deg uxxam. Mi d-tuɣal s axxam, tenna-as i ccix d akken ur telli tin ara tt-iɛiwnen i wakken ad tger abernus-nni. Yekker Ccix, yenna-as ad truḥ ɣer taddart n Uẓru, mi tewweḍ ɣer din, tin iwumi tenna, ad as-d-tini, yirbeḥ. Mi d-tuɣal s axxam, teḥka-as i ccix, dɣa, netta, yedɛa, yenna ;’’Sut n Almaguechtoum, ad ttagment, Sut n Uẓru, ad ssenɣalent. Sut n Almaguechtoum, ad zeddmen, Sut n Uẓru, ad sserɣayent’’. Ɣef wakken i aɣ-d-yenna Mas Missoum Youcef, ddeɛwa-agi mazal-itt ar tura : ‘’nutni sɛan 20 n tliwa, ur ten-kkfint ara, nekni nesɛa yiwen lɛinser, nerwa aman. Tis snat, nekni, taqucciḍt n yisɣaren, ad tesɛeddiḍ cetwa, nutni la benne ur ten-tkeffu ara i yiwen wass’’. Ula d ilmeẓyen i yellan ṭṭurfin ɣef tiktiwin-agi, ḥekkun-d ɣef lberhan n urgaz-agi. Ad nsel i uselway n tiddukla n yilmeẓyen : ‘’Sidi Ali, nnan-d, yettqerreɛ tiwaɣiyin. Leɛmer yewwet six deg taddart, leɛmer tecɛel tmes dagi ɣur-neɣ. Ula lawan-nni n lgirra, leɛmer i d-ṭṭreḍqent lbumbat deg taddart, qqaren-d d Sidi Ali i icufɛen fell-aneɣ’’. Deg taggara, ad snemreɣ, Founas Samil, Founas Abdellah, Derouiche Chafaa dit Salah, Houmel Seddik, Aouichiche Hocine, Djettou Mohand, Missoum Youcef, Djettou Mohand Arezki, Founas Mohand, mebla ma ttuɣ ameddakel Zaatri Ramdane i yellan deg tirza. 

<p style="text-align: right;">  Hocine.M  

  
 Imezdaγ n Tewrirt tazeggaγt i d-yezgan deg tγiwant n Leɛğiba, mmugren s lferḥ asenfar n usiweḍ n waman seg ubarağ n Tilesdit γer taddart-nsen. Lecγal yebdan yakan deg wussan-a ineggura, rran-d asirem i yimezdaγ yettidiren taswiɛt qessiḥen seg lixsas n waman, imi lbir yettwaxedmen i taddart-a yegguma ad d-yelḥeq ayen i ssuturen yimdanen imi azγal n unebdu-a, ur yeğği ara aman ad d-ilin s waṭas. Iwulem ad d-nesmekti d akken taddart-a, tezga teccektay yal mi ara d-yaweḍ unebdu, imi d tallit ideg i d-yettban lixsas n waman almi i ssawḍen deg useggas yezrin ad suγen akken ara d-slen yimdebbren ahat ad d-tili tifrat i uγbel-nsen. Tikkelt-a, d tiddukkla n taddart i yemlalen akked yimḍebber n Ddayra n Beclul i wakken ad as-ssiwḍen aγbel-nsen. D timlilit i d-yewwin igemmaḍ, imi tuffγa γer unnar n yimḍebber-a akked srabes yella yid-s, tessaweḍ γer beddu n lecγal n usenfar n usiweḍ n waman seg ubarağ n Tilesdit. Ayen yerḥan s waṭas imezdaγ n taddart-a, d akken abarağ-a d win i d-yezgan γer tama-nsen, mi akken wid ibeɛden sfaydan acḥal d aseggas-aya seg waman. γef leḥsab n wamek i teddun lecγal, asenfar-a d win ara yekfun uqbel taggara n useggas ideg nella, ayen ara yeğğen imezdaγ n Tewrirt Tazeggaγt ad yekfu fell-asen lḥif n usiweḍ n waman s tsitirnin yerna s ssuma γlayen.

  S. M. 

  
 Gar wayen i d-yettawin ibaxixen deg ufalu-a n ubrid aɣelnaw wis 9, tella tazzla, yella uɛeddi. Maca daɣen ula d yir liḥala-s, tettaǧǧa tikwal anehhar yettawi-d asehwu (accident) i netta d wiyaḍ. Am tafat i ixussen ayendin daxel-is akked takka i yesderɣilen tamuɣli n yal yiwen. Rnu-as iḍumman i yettenḍeggaren deg-s amzun d agudu. Ɣef waya i d-ihegga ussan-a yezrin n remḍan Uḥuddu Aɣarim, s tallelt n waṭas n yilemẓiyen, yiwet n tedwilt n ubraz d usizdeg n ufalu-a i yettwasseqdacen buhan sɣur wat tkeryas n waṭas n twilayin. D ayen yelhan akken xersum ad yessenqes waya seg twuɣa i d-yettilin deg-s teɣzi n useggas.

  M. X. 

  
 Aẓru n thur, yezga-d deg taddart n Wat Ʃadella deg tɣiwant n yililten n yiferḥunen i ibeɛden s 75 km ɣef temdint n Tizi Uzzu. Isem-agi, yebḍa ɣef sin : azru d yiwet n tnicca tameqqrant ; thur lawan n tẓallit.

 Ḥekkun-d Wat zik belli yella yiwen yeẓẓul dinna lawan n ṭhur deg tezrut-agi, yemmut dinna mi yella ideɛɛu. Seg wass-nni, tuɣal d tasirit d lɛada , ttẓuren-t-id yimdanen i d-yettasen seg yal tama. Yezga-d Uẓru n Thur deg tewrirt (taqacuct) n udrar n Ǧerğer ɛlayen s 1884. D adeg icebḥen nezzeh deg udrar ,yettwasnen. Aẓru n thur ,am yal aseggas lawan n ɣuct, ttẓuren-t-id , am wakken qqaren ilaq kraḍ n tikkal deg waggur –agi n ɣuct. Yal ass n sem (lǧemɛa), lɣaci ttasen-d s waṭas imi deg-s d aḥewes d tukksa n lxiq. Deg udrar n Ǧerğer icebḥen s ugama–ines , abehri azedgan, deg-s ttemlilin leḥbab , deg-s d asmeki n lɛada –agi i d-ğğan lejdud,imi llan yimuḍan yeḥlan imi i d-ttasen ɣer din , tessen aman iẓidanen yellan dinna. Ttasen-d yal aseggas ɣur-s s waṭas yiminigen imi d ussan n yimuras ttfarasen tafulki n udrar n Ǧerǧer .Ula d At taddart–agi n Wat Ʃadella, qqaren i wid yebɣan ad d-rzun ɣer Uzru n Ṭhur ansuf yis-wen, Deg umkan-agi zik i llant temɣarin xetbent-d i warraw-nsent, llant, daɣen, tid yettdekkiren isem n Rebbi dinna, cennunt sliliwent, ferḥent. D tagi i d yiwet n lɛada ideg ṭṭfen yimaziɣen, imi timetti taqbaylit d tanesbaɣurt s wansayen-is. 

<p style="text-align: right;"> Zakia Ben yahia 

  
 Seld ugar n sin yiseggasen n unadi, n uxemmem akked uheggi, yuɣal-d ucennay aqbayli Sɛid Kessas, mmi-s n taddart n Wat Xelfun, tawilayt n Bumerdas, s yiseɣrez d amaynut, win iwumi isemma « Ilelli ». D aḍebsi-ines wis ukuẓ i ara d-yeffɣen deg wayyur n yulyu i d-iteddun, ideg llant ṣa (7) n tezlatin s yizwal yemgaraden. Tizlit tamezwarut, isemma-as « Yekker ccwal di tudrin », tis snat « A baba wwten-aɣ », tis kraḍ « Tutlayt-iw », tis ukuẓ « Temẓi-w », tis semmus « Seg Ilizi ɣer l’Elysée « , tis sḍis « Nekk yid-m dayen », ma d taneggarut tis sa isem-is « D acu i nettnadi ». Ayen ixulfen iseɣrez-a ɣef yimezwura, d tilin n taɣect n teqcict Anya i yecnan amsin (duo) akked unaẓur di tezlit n tayri « Nekk yid-m dayen », d uttekki-ines s talilt (chorale) ula di tezlatin-nniḍen. Tikkelt-a, daɣen, yefren Sɛid Kessas, ad yesseqdec ala aẓawan atrar deg uḍebsi-a “Ilelli”. « ssarameɣ aḍebsi-a amaynut ad as-slen lɣaci, ad asen-yehwu… Aql-i leḥḥuɣ ar sdat, mazal ad xedmeɣ alamma wwḍeɣ ɣer wanda bɣiɣ, d wanda bɣan wid i yi-iḥemmlen ». I aɣ-d-yenna Sɛid Kessas. Yuɣ lḥal, acennay-a, yettwassnen imi amecwar-is deg ubrid n ccna yebda-t deg useggas n 1992, anda i d-iban s tesfift tamenzut « D acu i nettnadi ». Ddeqs n wakud, yuɣal-d di 2000 s tis snat iwumi yefka azwel « Cfiɣ i wass », syin, mbeɛd tlata n yiseggasen yerna-d aḍebsi wis kraḍ s uzwel aspenyuli « Los sordos » neɣ Iɛeẓẓugen. Ɣas ma yella Sɛid Kessas d yiwen i yecnan ɣef waṭas n yisental, gar-asen wid n ddunit, layas, timetti, jsk…atg, maca, win i as-yeslan ad yegzu srid d akken icennu s waṭas tizlit tamḥaddit. Imi ad naf tuget n yisental i d-yettawi ttmeslayen-d s uɣiḍi d usirem ɣef tmurt-is d tutlayt-is i yezga iḥemmel-iten seg wul, yettɛebbi-ten d anezgum. D tilufa-a i iceɣben allaɣ-is ugar n tiyaḍ, acku yella, mazal-it ar tura d ameɣnas i yekkaten ɣef yizerfan n ugdud-is aqbayli, ama deg ccna-ines neɣ deg wayen-nniḍen. Annect-a dɣa, yeǧǧa-t ad yesɛu tinnubgiwin n ccna sɣur kra n tmura n Tmazɣa, am Tunes d Libya. Yerna-as-d daɣen leḥmala d leqder sɣur yimeɣnasen i t-yessebɣasen ad isemmed abrid-is, i yettraǧun s lḥir, am wiyaḍ, tuffɣa n yiseɣrez-a-ines i d-iteddun akken ad asen-slen.

  Kaisa Khalifi 

  
  Aɣmis n Yimaziɣen : Amek i d-yella umecwar-ik deg tira ? 

  Ahcène Mariche  : Amecwar-iw deg tira yebda asmi lliɣ di tesnawit deg useggas n 1984 di Larbɛa Nat Yiraten. Syin kemmleɣ ttaruɣ almi d asmi i yi-d yura yiwen usdawan di Marikan i wakken ad d-ssuffɣeɣ isefra-w dinna. Asizreg-iw amezwaru yella-d di tesdawit di « Marikan » di tefsut n 2005. Ssuffɣeɣ-d ammud-iw amezwaru «IḌ YUKIN» s tmaziɣt akked tefransist di yunyu 2005. Syin ɣer-s yal aseggas ssuffuɣeɣ-d. «TAƩEZZUL-IW», « TIDERRAY » , « TIBERNINT D SSELLUM », akked « TAZLAGT n TIKTA » wigi akk s tmaziɣt. Akken i d-rniɣ tasuqqilt i yal ammud s tefransist. Tlata wammuden s teglizit, akk d yiwen s taɛrabt.

  Amek armi idlisen-ik ttwarun s 4 tutlayin?  

 Nekk seg wid iḥemmlen aṭas tutlayin, yerna d tutlayin i ssneɣ ayagi yeǧǧa-yi ad xemmeɣ akken ad d-ssuffɣeɣ yis-sent (taqbaylit, taɛrabt, tafransist, taglizit), imi llan yimeɣriyen i yebɣan ad ɣren yis-sent. Akken daɣen llan yimeddukkal-iw ukkud qeddceɣ akken ad d-nessufeɣ tasuqqilt i yidlisen-iw yellan s teqbaylit. Aṭas n wid yessuqqulen tamedyazt ukkud xeddmeɣ, gar-asen Ouiza Idir, Muhamed Mellaz, Lounes Améziane, Idir Bellali, wigi s tefransist. Ma s teglizit, d Dalila Ait Salem, Camelia Ben Maamar, ma s taɛrabt d Mass Abdelkader Abdi akked Arezki Keteb.

  Tira-k, tcudd kan ɣer tmedyazt, neɣ llan leṣnaf-nniḍen n tsekla ideg tettaruḍ? 

  D tidet, tamedyazt teṭṭef aḥric d ameqqran di tira-w, maca ttaruɣ di leṣnaf-nniḍen. Imi bdiɣ yakan tira n yiwen wungal acku ur sɛiɣ ara akud i wakken ad t-kemmleɣ xas ma deg uqerruy-w yekfa. Am wakken daɣen uriɣ kra n tullisin d kra n tmucuha. Jemɛaɣ-d diɣen ugar n 5000 n yinzan ara d-ssuffɣeɣ di kra n lwaqt kan akka ɣer sdat.

  Anida tewweḍ tsuqqilt n yisefra-k ?  

 Ass-a, sɛiɣ 09 n wammuden n yisefra gar tefransist, taglizit akked taɛrabt, u aql-aɣ la nettheggi i wakken ad d-nessuffeɣ sin-nniḍen s taɛrabt, sin s teglizit. Am wakken daɣen imeddukkal-iw la yi-id-ttheggin kra wammuden s ṭelyanit, talmanit akked tesbenyulit. Asefru n « Sidi valentin », netta daɣen yettwassuqel ɣer waṭas n tutlayin-nniḍen. Ar ass-a, yettwassuqqel ɣer 15 n tutlayin.

  D acu i d-iswi-k s yisenza s yibuddan i txeddmeḍ ?  

 Asenzi s ubuddu, d yiwen n ttawil izad mliḥ, yettak tagnit i umaru d yimeɣriyen ad mlilen, ad myussanen, ad mbeddalen tikta, ad d-slalen isenfaren. D ttawil yefkan afud meqqren i yimura di tmurt nneɣ, yessiɛziz leqraya ɣer yimdanen am wakken i d-yettaǧǧa ccfayat i yal imeɣri mi ara yemlil d umaru. Akka i kecmeɣ tuget n temnaḍin n tmurt n Leqbayel, fkiɣ tagnit i yal yiwen akken ad yissin ayen ttaruɣ, ad i yi-yissin…atg. Akken daɣen i d-mlaleɣ aṭas n yimedyazen d yimura iwumi fkiɣ afud akken ad d-suffɣen ayen uran. S ttawil-a, nessaweḍ idlisen anda ur ttawḍen ara s ttawilat -nniḍen, yerna dinna i ɛzizet leqraya n tektabt u tira d tudert.

  Ma yella imeɣri n tmedyazt deg tmurt-nneɣ, neɣ ixus?  

 Aɣbel-agi n yimeɣriyen yella, meɛna mačči d imeɣri i ulac, d tiktabin ur tnettaweḍ ara, d wid yesɛan timkerḍiyin ur nelli deg uswir ilaqen, akken daɣen ddewla ur delhi ara s wannect-a… Yal mi ara xedmeɣ asenzi s ubuddu, ttafeɣ-d belli llan yimeɣriyen, ttbut d akken ɛawdeɣ-d asizreg i tektabin-iw aṭas n yiberdan , “Tiderray” ɛawdeɣ-as-d 5 n yiberdan, “Tibernint d ssellum” 3 n yiberdan , “La toupie et l échelle” 03 n yiḍerdan, sin-nni s teglizit sin n yiberdan, ula d “Tazlagt n tikta” sin n yiberdan…atg.

  Amek armi tessawḍeḍ ad d-snetqeḍ kra n tɣawsiwin deg yisefra-k?  

 Akken uɣeɣ tannumi qqareɣ-d, werǧin xtareɣ ad aruɣ ɣef lḥaǧa, kullec yettas-d war tamugent, d ttiɛad. Acku deg uxemmem-inu, mi ara taweḍ tɣawsa, neɣ allal ad yenṭṭeq neɣ ad yeccetki, ad nefhem belli tewweḍ tfidi s iɣes…atg. Mi ara teɣreḍ ɣef lmus, neɣ tessegnit, tawwurt, lemri ad tcetkin ɣef nnekran n lxir n umdan, tezriḍ kan d akken amdan ad iḥus mliḥ, ad as-yini amek allal yeccetka d acu ara d-iniɣ nekk neɣ winn-a iwumi xedmeɣ ccer, i ḍelmeɣ neɣ ideg stehzaɣ.

  D acu i d iswi-k seg yizamulen tesseqqdaceḍ deg yisefra-k?  

 Seg wakken nekk d aselmad n la physique u si temẓi ḥemmleɣ timseɛraq, akken ula di tmedyazt-iw, yufa-d waya amkan-is. Ḥemmleɣ ad ǧǧeɣ imeɣri ad inadi ad yerẓ aqerruy-s akken ad yefhem acu yellan deffir yal azamul. U yal mi ara d-yaf tiririt yettḥemmil aṭas lḥaǧa-nni, ma ur d-yufi ara, ad yeqqim ad yettnadi, annect-agi daɣen d ayen yelhan ad yesnerni tiḥḥerci n umdan, daɣen ad yettak azal i yal lḥaǧa ara iɣer mačči wwet kan ɛeddi.

  Ma yella kra tettheggiḍ sya ɣer sdat?  

 Teẓriḍ belli afennan ur yeggan ara, yezga yetteker-d seg yiḍ-is cwiṭ n lwaqt, mi ara isell i tehregt i d-irezzun ɣer ɣur-s. Ayen akk i d-yessuffuɣ d cwiṭ seg waṭas seg wayen yexdem imi yeḥwaǧǧ aṭas n wakud, tazmert, allalen d yedrimen…atg. Di kra n ssmanant kan ad d-yeffeɣ yiwen n “CD” n yisefra-w s lmusiga, d isefra yellan di tektabt, “TIDERRAY” ideg llan 33 n yisefra, s ttawil n setta wallalen n lmusiga. Am wakken daɣen ara d-teffeɣ tsuqqilt n wamuden “Taɛezzult-iw” s taɛrabt sɣur Abdelkader Abdi akked tsuqqilt n “Tazlagt n tikta” s taɛrabt sɣur Arzeki Keteb. Ad d-ɛiwdeɣ daɣen asizreg n wammud “Taɛezzult-iw” s tmaziɣt akked tefransist imi iɣab si lesxwaq ugar n 10 n yiseggasen. Ula d “Tazlagt n tikta” akked “Collier d’idées” ad asen-d-ɛiwdeɣ asufeɣ imi ula d nutni kfan-iyi . Di kra n wagguren daɣen ad d-ssuffɣeɣ ammud n yinzan s tmaziɣt ideg llan 5000 n yinzan. D wid i d-leqḍeɣ anda akk ruḥeɣ di tmurt n Leqbayel imi nesɛa agerruj ur nfennu. Yiwen wammud amaynut s tmaziɣt daɣen mazal kan ur kfiɣ ara izwel, ur tekfi ara tira s uselkim.

  Awal-ik n taggara ?  

 Tanemmirt-ik a gma, tanemmirt i uɣmis-nneɣ i aɣ-d-yeldin tiwwura-s, tanemmirt i yakk imeɣriyen-iw d wid akk i yi-ḥemmlen d wid akk ḥemmleɣ. Tiɣri-iw i yal yiwen yettarun akken ad yessizreg leqdic-is imi tamaziɣt teḥwaǧǧ-aɣ irkul.

  Yesteqsa-t Adaoun Abdelghani 

  
 Ar tura, mazal ur nwala ara tira n tmaziɣt ɣef lebni n Lezzayer berra n tmurt n leqbayel. Wamag deg tmura taɛrabin, werǧin i tt-id-yewwi umeddaḥ deg teqsiṭ. Wissen, ahat, ad tt-arun, alebɛaḍ n wussan deg tmurt n Qurayc. Anwa ara tḥesbeḍ d gma-k ? D win i ak-yefkan azal, neɣ d win i yesneqsen deg lqima-k ? Imezwura-nneɣ, qqaren-d : ’’win i ak-ibeddlen s yibiw, beddel-it s yiclem’’. Deg Fransa, ugar n 10 n yiberdan i yettusemman s yisem n ucennay ameqqran Matoub d wiyaḍ. Aṭas n tiddukkliwin iwumi fkan afus n tallelt ameqqran i wakken ad qedcent ɣef yidles amaziɣ, gar-asent ‘’Agraw n Yimaziɣen’’. Aṭas n tesdawiyin, daɣen, i d-yelhan s unadi deg uḥric amaziɣ, am l’INALCO. Mačči d yiwet n tɣawsa ad tt-id-yader bnadem. Ula d tira n tmaziɣt fkan-as azal ameqqran imi uran yis-s ɣer tama n tutlayin-nniḍen deg yiwet n tfelwit n sbiṭer deg Paris : uran s tifinaɣ ‘’ansuf s yis-wen’’. Sbiṭer-a yella d aqdim n lqedma. Yefteḥ tiwwura-as ass 22 deg meɣres 1935 s yisem ‘’Hôpital franco-musulman de Paris. Yella i yimuḍan kan inselmen n la Seine. Deg tazwara, kra yellan d amuḍin deg sbitrat-nniḍen, ad t-id-awin, s ddreɛ, ɣer din. Deg useggas n 1978, yewwi isem ‘’Avicenne’’ s taɛrabt ‘’Ibn Sina’’ i yellan d amussnaw ineslem deg tujjya, tamedyazt akked uẓawan (musique). 

<p style="text-align: right;"> Hocine.M  

  
 Aṭas n Waɛṛaben ara yessefṛeḥ yisalli-a ɣas ma cukken deg nniya n uwanek Aɛebri almend n umennuɣ ger Yisrayliyen d Yifalasṭiniyen. D yiwen n udipiti n ukabar n Likoud ay d-yessumren yiwen usaḍuf ara yerren almad n taɛṛabt d tamara i yigerdan deg wakk iɣerbazen imenza n Israyil. Yuɣ lḥal tutlayt taɛṛabt d yiwet seg tutlayin tunṣibin deg tmendawt tasrayilit.

 Teqbel tseqqamut taneɣlifant tasuḍfant (comité ministériel législatif) tasraylit asaḍuf-a ara iḥettmen taɛṛabt i yibalmuden (écoliers) iɛebriyen seg 6 yiseggasen d asawen. Maca seg tama nniḍen asaḍuf-a ad iḥettem daɣen igerdan aɛṛaben ad lemden taɛebrit.

 Ma ɣef tsebbatin iɣef qeblen yidipitiyen ama d izelmaḍen ama d iyeffusen asaḍuf-a yenna-d uneɣlaf n usegmi aɛebri Naftali Bennett belli annect-a i wakken ad yesnerni amsefhem ger Waɛṛaben d Yiɛebriyen :  » Asmi ara mmeslayen Wudayen taɛṛabt, ara mmeslayen Waɛṛaben taɛebrit imir-n ad lhun wussan « …

 Nukni deg tmurt-nneɣ, Ldzayer, mazal tuget n  » Waɛṛaben  » n Ldzayer, yugin ad lemden tamaziɣt ula i wakken ad issinen ugar aɣref-agi  » nniḍen  » ukud cerken tamurt. D tameḥḥeqranit tamettit (mépris de société) mgal tamaziɣt. Ula s yisem n takti-nni n  » win ilemden tutlayt n uɣref ad yessinef i cceṛ-is « … Mi ara nwali amahil n tneɣlaft n usegmi Nouria Benghebrit, ad naf belli tura d adabu ay yuẓen ɣer sdat wala timetti imi llan ula d kra n Yiqbayliyen ay tt-yugin ula i ulmad!

<p style="text-align: right;"> Tiddukla Tadelsant Imedyazen 

  
 Ass n ttlata, 03 deg waggur n tuber, i as-tuɣal tejmilt i ucennay ameqqran Lounis Ait Menguellet anda i as-yettunefka warraz n Doctorat Honoris Causa di tseddawit Lmulud At Mɛemmar n Tizi Uzzu. S lfarḥ d ameqqran d-yerra ɣef yesteqsiyen-nneɣ.

  La Dépêche de kabylie: Acu iwumi tḥulfaḍ imi i ak-yettunefk ass-a warraz-agi n Doctorat Honoris Causa?  

  Lounis Ait Menguellet:  Ferḥeɣ mačči d kra. Aqeddim-agi d ayen yessefraḥen s waṭas, ibeggen-d d akken axeddim-iw n 50 n yiseggasen, ur iruḥ ara kan aka. Ass-agi, ahat zemreɣ ad d-iniɣ d akken tamedyazt-iw tessnarna tutlayt n tmaziɣt. Ferḥeɣ s akken d wid ḥemmleɣ d wid i yi-ḥemmlen, i yi-yerran tajmilt-agi ass-a.

  Akka tura, isem-ik yura s yisekkilen n dheb deg umezruy n yiqbayliyen, bḥal Lmulud At Mɛemmar. Acu ara d-tiniḍ deg waya?  

 Aya d iseɣ meqqren imi ad afeɣ iman-iw cubaɣ argaz ameqqran am Dda Lmulud.

  Tamedyazt-ik, nufa-tt deg waṭas n leqdicat deg tesdawit. D acu i ak-d-yerna waya ?  

 Ssarameɣ d akken aseqdec-agi, ad yili d ayen ara yessnernin tutlayt d yidles-nneɣ amaziɣ.

  Yella-d wass ideg txemmeḍ ad tefkeḍ kra n temsirin neɣ yisaragen i yinelmaden d yimedyazen-agi i d-yettnekkaren i wakken ad asen-tessiwḍeḍ tamussni-inek neɣ ahat ula d tafiluzufit-inek ? 

  Tamussni ara asen-siwḍeɣ s way-agi xeddmeɣ kan i izemreɣ ad asen-tt-ssiwḍeɣ. s tmedyazt-iw, s yiḍrisen-iw d tezlatin-iw. Ad d-iniɣ d akken ur sawḍeɣ ara i wakken ad iliɣ d aselmad. I wakken ad tiliḍ d aselmad, ilaq ad tissineḍ amek ara tessiwḍeḍ acu i ilaqen ad t-id-tiniḍ. Nekk zemreɣ kan ad t-id-ssiwḍeɣ s ssut-iw, s uẓawan-inu d tezlatin-iw. Mazal ad kemmleɣ deg waya u mazal lxir ɣer sdat…

  Acu ara d-tiniḍ ɣef wayen yeɛnan lwelha-agi i d-terra ddewla ɣer wudmawen n teqbaylit, ladɣa kečč akked Lmulud At Mɛemmar iwumi i d-tettwahegga tmeɣra tameqrant i lmend n 100 n yisegassen n tlalit-is?  

 Ad d-iniɣ kan d akken nekk ur qedceɣ ara di tsertit, ur tnadiɣ ara ad fehmeɣ neɣ ad sfehmeɣ lecɣal-agi s wuden n tsertit. Ayen yelhan deg waya, d akken ass-a aql-i da gar-awen, gar wigad i yi-iḥemmlen d wid ḥemmleɣ. S yis-sen i d-nemlal ass-a nelfarḥ. Ad rreɣ tajmilt tameqqrant i kra n wid i d-yusan s tikti n usnerni n yidles amaziɣ. Ass-a usan-d i wakken ad i yi-d-ssiwlen tayri-nsen, ad asen-iniɣ mreḥba yis-sen, tanemmirt-nsen imi i d-ussan.

  Ass-a imi tessawḍeḍ ɣer tqacuct, Acu n wudem s wayes ara d-yeglu i umecwar-ik?  

 Ur yelli kra ara ibeddlen seg wayen yeɛnan leqdic-iw. Si zik ssarameɣ ad xedmeɣ ayen iwumi zemreɣ aken iwata lḥal. Mazal ssarameɣ daɣen akken ad izmireɣ sya d afella aken ad rnuɣ ad xedmeɣ ayen igerrzen. Tajmilt-agi d tabɣest ay d-terna, d asnimmer i wayen xedmeɣ. Iqeddimen am wigi, ttilin-d d asnerni n tutlayt d yidles-nneɣ.

  Sya ɣer sdat, d acu n yisenfar i d-yessewjad Lounis Ait Mengeullet?  

 Seg wasmi bdiɣ ttaruɣ, 50 n yisegasen-aya, di leɛmir i d-heggaɣ ayen ɣef ara d-aruɣ. Zemreɣ ad d-iniɣ d akken iḍrisen-inu, ttaruɣten melmi i d-usan kan aka weḥden-sen, s yiḥulfan. Ttaruɣ ayen ttḥusuɣ d wayen ttwaliɣ di tmetti. Ssarameɣ d akken mazal ad yili wayen s ara d-yilin y-ḍrisen-nniḍen.

  Tira n Lounis Ait Menguellet, tusa-d ahat seg leqdic n unadi ?  

 Tamedyazt-iw, tekka-d seg wayen fehmeɣ d wayen ttwaliɣ. D aya swayes qeddceɣ s waken ttwaliɣ isentalen ɣef ttaruɣ, imi ilaq ad sen-tefkeḍ azal d lmeɛna i wayen ara taruḍ.

  Deg wussan yezrin, si Bgayet, tenniḍ-d d akken ur as-tessineḍ ara akken ilaq i tutlayt n tmaziɣt. Acu lmeɛna n wawal agi?  

 Nniɣ-d awal-agi, i wakken ur ilaq ara ad as-yini yiwen dayen sneɣ kulec. Amdan, ilaq ad yettnadi yal ass, ad yesteqsay . S waya ara sɛuɣ lḥir ad nadiɣ akter. Nekk ur seqqareɣ ara dayen ḥuddeɣ-d tutlayt n teqbaylit s telqayt. Tutlayt d lebḥer lqayen. Yal ass, nettissin kra, yal yiwen ad yernu si ljiha-s tamussni-nniḍen. Tamussni ur tesɛi ara taggara. GM.

  Tadiwennit-a, teffeɣ-d s tefrensist Terra-tt-id ɣer teqbaylit Farida Elharani 

  
 Nufa ayen din n yimdanen i d-yusan ula d nutni ad ttun i kra n teswiɛt zzhir d uɣamac n temdinin d tkeryas. Amekkan yecbaḥ mačči d kra. Tasusmi d ubeḥri azeddgan srusun-d talwit d usteɛfu ɣef ṣsurra n bnadem. Sya ɣer da, alamma tesliḍ i temqerqar, neggzent ɣer daxel n waman, neɣ cergent tasusmi s ṣsut n usqerqer-nsent. Imdanen, qqimen ɣer tama n temda, yal wa s wacu i d-yelha : wa itett, wayeḍ yettnecraḥ ; wa yeṭṭes, wayeḍ iceṭṭeḥ… Nemmlal akked kra n tdukliwin i d-iqesden amekkan-agi. Akka, dɣa, i d-newwi awal akked kra n yimḍebbren-nsent. Dalila (AJIE) : tirza-a, tekcem deg wahil-nneɣ. Nebɣa ad nẓer imekwan, syin ad nwali amek ara nḥareb fell-asen. Amekkan-a, dayen igerrzen, yuklal ad nessiḥbiber fell-as akken iwata. Ania : Agelmim Aberkan d amekkan igerrzen, aṭas ur numin ara dakken deg tmurt n leqbayel i yella mi t-walan deg Internet. Ihi, iswi-nneɣ d wa : ad d-nessekfel imekwan am wigi i wakken ad ten-walin wiyaḍ. Ad nwali d acu n ttawilat i ilaqen i useḥbiber ɣef yimeḍqan am wigi. Kosseila : ur nwiɣ ara ad d-afeɣ amekkan am wagi. Yecbeḥ mačči d izli. Acu kan ilaq ad nesseḥbiber fell-as. Imdanen ilaq ad ḥṣun dakken agama yeḥwaǧ ad t-nqader, ma nebɣa ad aɣ-iqader. 

<p style="text-align: right;"> Hocine Moula 

  
 Tazwara n ddurt iɛeddan, yella d uḥzin ɣef kra n yinehharen akked yimdanen i iwalan asehwu-nni deg Lberǧ n Mira, taɣiwant n Tsexriwt. D yiwen n urgaz i yegrarben s ukamyun-is seg tqenṭert ɣer lxali, mi d-yeffeɣ seg ufalu aneggaru, iteddu-d ɣer Lberj n Mira. Ɣef wawal i yuzzlen deg yilsawen, yella umdan-a, iɛebba aṭas, dɣa mi qrib ad d-yeffeɣ seg ufalu mettwal 07:30 n tnezzayt, yeqqers-as umawaɣ (aḥebbas). Dɣa, i wakken ur yettawi tirwiḥin yexḍan d tiseflatin, yeɛreḍ ad d-yeṭṭef akamyun-is. Armi d-yewweḍ i tafat, yerwel-as ukamyun ɣer wadda n tqenṭert i ibeɛden s wazal n 70 n tmitratin ɣef lqaɛa. D ayen i yeǧǧan ilemẓi amerḥum yemmut dindin, akamyun-is yebḍa d iceqfan. I tikkelt-nniḍen, yella-d uḥebbas deffir ubaxix-nniḍen deg umḍiq-nni gedged am win n wayyuren iɛeddan. D acu kan, yefren unehhar tikkelt-a, ad yeɛreḍ ad tt-yefru akken-nniḍen, wala ma yewwet akamyun-is ɣer tkeryas i yellan deg lemsaq-is. Ɣef waya ihi i ilaq asɛeddi n lḥala n tezmert n ukamyun war astehzi, akken ur d-iɣelli yiwen deg tuccḍa iweɛren.

  M. K. 

  
 Kra n wussan kan send ad ḥebsent ddiɛayat n lvuṭ, ttkemmilen wat ikubar tirza-nsen ɣer tuddar i temlilit n yimezdaɣ. Deg tɣiwant n Ayt Smaɛel dɣa, xemsa n yikubar i d-ibedden i tefranin tidiganin. Wigi d RCD, FFS, RPR, RND d FLN. Yelha ad d-nesmekti d akken seg 2005 d FFS i d-iberzen deg-s. Akabar n Ugraw i Yidles d Tugdut ad yeqqim yettnaɣ ulamma ugar n 20 n yiseggasen ur yeṭṭif tisura n tɣiwant deg Ayt Smaɛel. « Nesɛa yiwen n wahil i ubeddel asertan deg Ayt Smaɛel. Ala agdud i d ljuj awḥid. Skud tasertit ur d tussna tusdidt, numen nezmer ad d-nerbeḥ ikursiyen n tɣiwant. Ula d leqder, s anda nerza yezga yella ». D awal n Nabil Xaldi, wis sin deg wumuɣ n RCD. Ma yella d taɣiwant taǧaret, Tasexriwt, ahat amḥizwer gar wumuɣen i d-yersen i tefranin-a tidiganin n twilayt n 23 unbir ɣer umur ameqqran n yikersiyen, ad yili am yal tikkelt gar RCD d FFS. Ulamma deg ɛecra n yiseggasen ineggura d RCD i d-yettḥellin tuget n tuɣac i uselḥu n temnaḍt-a tamazrayt n Tsexriwt. Ma nessuk-d awal ɣef tɣiwant n Yiderginen, i yellan d tadayra daɣen, ad naf d akken amezruy-is iqerben n tefranin-a, yeqqen ɣer ukabar n Taj seg 1997 armi d 2007, syinna d FFS i d-yettawin rrbeḥ armi d tura. Tamawt i yewwi-d ad d-nger d lɣiba n ukabar n RCD deg tɣiwant-a aseggas-a, imi llan kan xemsa n wumuɣen deg-s: FFS, RND, FLN, TH d TAJ.

  Ɣef tefranin n twilayt deg Bgayet 

 Akkin i twilayt, i lmend n tefrarin-a n 23 unbir, sersen yikaramen-nsen (dossiers) i tikkin 14 n yikabaren. Dɣa usan-d akka deg wumuɣ i aɣ-d-yewwḍen: FFS, Ilelliyen (Lwaḥi ad nebnut imal), RCD, ANR, RND, PT, MEN, FLN, PST, Ilelliyen ( Azwur Aɣerman), MPA, HMS, Tadukkli TAJ Akked FM. Tura akka yal yiwen yesseqdac tasertit-is deg ddiɛayat i wakken ad as-d-siḥent tuget n tuɣac.

  M. K. 

  
 “Neɛya deg uraǧu !” Dɣa s wawal-a I d-usan kra n yimezdaɣ n temdint n Tubiret ɣer zdat uxxam n twilayt iwakken ad d-beggnen lɣiḍ-nsen zdat leɛḍil I d-yellan ɣef ufraq n yixxamen yettwaheggan yakan. Tasebḥit n wass l larebɛa iɛeddan, ddeqs yid-sen I d-usan, dedden iwakken ad d-jebden lwelha n yimḍebbren terza taluft. “tlatin n yiseggasen aya I ttrajuɣ melmi ara iferrej Rebbi fell-I ad sɛuɣ axxam am nekk am madden.” S waya I d-yebda awal-is yiwen n urgaz iɛeddan xemsin n yiseggasen deg leɛmer-is yessarmen dakken imḍebber amezwaru n twilayt I d-yusan melmi kan ad as-yefk leḥq-is. Imdanen-a yettidiren ɣef leḥsab n yimeslayen-nsen deg yir tignatin sbabben agellel-a I uselway n tɣiwant n Tubiret d yimḍebber n Dayra I yegguman ad tt-gezmen dir ray ad fken tisura I yimdanen yuklalen ɣas akka ixxamen wejden.

<p style="text-align: right;"> Smail. M 

<div> 
  
  Ddaw tacḍaḍt n tugdud. 

 Tagara n isaggasen n tmanyin  tegla-d s tedyanin n tuber anda ɣlin d imayaten n yelmeẓyen ddew tirṣasin n ẓẓur n -udabu n ukabar awḥid n yimiren  FLN. Tidyanin n Tuber , xas akken qeriḥit , glant-d s-uɛiwed n tmendawt ( constitution) n tmurt yefkan azref i usbeddi n ikabaren isertiyen akked tidukliwin tidelsanin neɣ  timetiyin. Yal wa yenwa ahat s  leɛnaya n tugdut ad ldint tiwwura ɣef yidles amaziɣ s umata akked yidles aqbayli. Ussan zrin,  ayen ɣef iccaren imedyazen ( am Lounis Ait Menguellet deg tezlit-is mechuren “ ccaɣlet-aɣ tafat, nfud a nwali, a neẓẓeṛ ɣer zdat , amek ara nilli” d Matoub Lounes deg tezlit  id yefɣen dɣa di lawan-nni anda is yeqqar : “ ur sefcaleɣ imadanen, d teswiɛt i-iharcwen , ur aɣ-tesuɛed ara, mmarent  tiregwa n idamen, mejden imdanen ad mejden, ur yefri wara, azeglu win i t-inumen , i wakken a s-yedleq dayen, a tt-yercerw terɣa”) ur nɛeṭṭel ara  nuffa-t am tiderit deg abriḍ yettraǧǧun aḍar.  Widen tezdi tamselt( idles d tutlayt tamaziɣt) msebḍan, wa iɣereb wayeḍ icareq armi  uɣalen s ddew  tiṭ i ttemyaxẓaren. Awal yuɣal d asamem, yegursel ɣef karuh d tismin  akked nḥas ur d nettawi.  Yuɣal yal llem da ijebbed akkin ikaref. Win ur neddi yid-nneɣ i ttusema d axṣim-nneɣ. Deg akken yeqwa ujbad d –uḍlaq n ubeḥnuq  deg yezdew yidles, yekerkar si yal tama. Taɛdawit yekran gar ssin ikabaren FFS d RCD  tesdegded acmux n teqbaylit, terra-t d iceqfen ur nedukul. Uɣalen  imawlan n yidles iḍfer-iten wawal. Ma ur d nnin ara akken yebɣa ukabar-ina neɣ wagi, ad temmir fel-asen lehwa n uɣunzu akked uɣanfi. Deg abdil n usefti n yidles yir lehwa id imaren  tesefti  tabenɛamet. 

  Tuɣalin n tizlit taqbaylit ɣer deffir. 

 D anect-a i yerẓan ( uqbel ssebat nniḍen acku llan-t) tizlit taqbylit . Yereẓ   waffug ines id tewwi seg tazwara n isaggasen n tmanyin. Si lǧiha-as adabu ur yeɣfil ara imi iwazeɛ tadrimt ( melba cceḥa) akken ad yesali ṣṣenf n ccna umu qaren ṛṛay id yekkan si tama n umalu n tmurt. Ṣṣenf-agi n ccna yellan yettexnunus deg  yir umuraj , yellan igemmu di tegnatin n wammus  di ccew yuɣal d ccna  yesɛan azal, zwin fell-as takka  yesemɣid afriwen  armi yerra tili i ccna n teqbaylit. Di lawan-nni i nehḍer i kra akken n yimesneɛmalen  yettɛawaden i yiɣes asebbi.  Wigi ufan-tt teddez tebrez , lhem-nsen d asufeɣ n tesfifin ta deffir ta s-uɛiwed n tezlatin tiqburin. Yenquqel lsas n ccna n teqbaylit. Yenqeḍ usnulfu  imi bexlaf Matoub Lounes akked  Lounis Ait Mengullet ulac acenay id yettawin amaynut ara yesferḥen wid iḥamlen tizlatin yelhan. Deg tudrin akked temdinin n tmurt n leqbayel  ccna n ṛṛay yuɣ leqrar yecrew tizlit nḥamel seg tesga , seg usqif, seg leḥwari. Deg akken terki lihala xas Matoub Lounes isuɣ deg tezlit-is  “ihadaden n wawal” yenna: inni-asen ay afrux i yiḥadaden n wawal/widen yemuten neɣ wid id mazal, ccna n leqbayel  wissen anda akka i-imal/ inni-asen ay afrux”. Di tallit-nni diɣen i susmen aṭas n icanayen n teqbaylit am Ṣofiane, Malika Domarane, Amghid, Amar Kobbi, Ouazib Mohand Ameziane d waṭas nniḍen.

  Ifeṭiwej n ṭmaɛ. 

 Tulya ɣef tugdut ur d-tegla ara kan s wayen n ddir i yidles aqbayli. Di  tɛajajt n ccek akked usirem  id iṣsuḍen ɣef tmurt  ddan-d yijda n ṭmaɛ, imi i tikelt tamenzut tizrigin Bouchene  teldi annar   ɣef udlis s teqbaylit. Di lǧera n leqdic n tizrigin-agi, i tikelt tamenzut uɣalen idlisen (yellan d leḥram d aseṭṭef di dewla n ukabar awḥid FLN) ttnuzun di tmurt-nsen melba lxuf melba tugdi. Necfa amek nzan yidlisen n Mouloud Mammeri “ isefra iqburen s teqbaylit», wid n Tasadit Yassin “ izlan” , “ Lounis Ait Menguellet chante»,  wid  n Hocine Ait Ahmed “ tamselt n Mecili/ l’Affaire Ali Mecili ” &amp;nbsp,; “ aktay n ugrawli/ mémoire d’un combatant ”  am uɣrum.   Gar ifeṭṭiwjen –agi n tafat yella-d diɣ  usnulfu n yeɣmisen imenza  s teqbaylit gar-asen “ aɣmis asalu», aɣmis amaynut», “aɣmis tamurt”.  Meɛna ayen-nni yakk  tedra-tt yid-s am usigna unebdu:  timeqwa id yewwi wergin neǧren-t tiregwa. Kra din yexsi deg yiwwas. Iɣmisen-nni i meṛṛa ɣaben , tizrigin n Bouchene medlent  tiwwura.Gar ih akked wah n yimir, tella-d diɣ tuɣalin  n uccanay Idir s tesfift «  isaggaden n tafat” urǧan leqbayel meṛṛa s ccuq. Taḥawact n isaggasen n tesɛin(90) tɣelb-itt tmara wala nmara.

  Zzman n tidukliwin tidelsanin. 

 Akken yebɣu yella  lḥal, fad n tugdut, n tilleli akked yidles yesmendig lebɣi deg ulawen xas akken lweɛd i teqqes. Tazwara n isagassen n 90 tebda s usbeddi  n tidukliwin tidelsanin. Tadukli tamezwarut id yegran s annar  d ttin n Si Muḥend u Mhend i-illan deffir  tafeska tamezwarut n temdyazt tamaziɣt I yuɣen leqrar azal n ddurt  di tlata n tɣiwanin: Michelet, Larba Nat Iraten d Tizi Rached.  Tafeska-agi (yewwin isem n umedyaz n leqbayel Si Muḥend U Mḥend ɣef yella di lmendad Mass  Agaruj Rabah n umeṭṭaf wis ssin)  tezdi azal n 300 imedyazen id yekkan si  tmurt n leqbayel, tmurt n icawiyen, tamurt n-itergiyen, tamurt n Lmaruk.  Wid iḥadren i tefska-agi ttmektayen-d leɛnaya id as-fkan iɛggalen yettikin ama deg uheggi ama deg tmezizelt . Aniwel yettaw-id cihwat akken qqaren, imi di lǧera n tadukli tadelsant Si Muḥend  u Mḥend tenerna-d ɣer idisan-is tadukli tadesant Yusef U Qasi deg At jannad id isbedden ula d netta-t tafeska tamenzut n tmedyazt tamaziɣt “ Yusef U Qasi” id yeḍran di tlata n tiɣiwanin : Freha, Aɣrib, Timizart. Tagrayt n leqdic n snat n tdukliwin agi , d tulya n ubrid zdat tmedyazt taqbaylit tartart. Iguma n leqdic nsen-t  ufraren-d akken ilaq gar isaggasen n 2003/2010  imi di reḥba n tfeskiwin agi id yufrar wudem amaynut n teskla taqbaylit tamirant. Tsekla tamirant  refden imedyazen ur nessin ara d acu i d-asider n wallen zdat lhejna n timena  am Ahmed Lahlou, Ahmed Khetabi, Kiki, Dali Salima, Mehdi Samira, Hamid Ibri, Selmi Moussa…. D waṭas nniḍen….

<p style="text-align: right;">Hamid Ait Slimane 

<p style="text-align: right;">(Aḥric wis sin )

  
 I lmend n usmekti n wass agraɣlan n tutlayt n tyemmat, i d-yettilin yal ass 21 deg waggur n furar deg umaḍal, tefugel lwilaya n Tizi Uzzu ttiɛad-a akken ilaq lḥal tikkelt-agi. Aṭas n yidisan i d-iheggan ass adelsan i lmend n usmekti-agi. Gar wid itt-id-isuddsen ad d-nebder: Tanmehla n Yidles, Axxam n Yidles n Tizi Uzzu, tasdawit n Tizi Uzzu, Tanmehla n usegmi aɣelnaw, Taṣweḍt n tmaziɣt… atg. Heggan-d yiwen leqdic d anesbaɣur, i d-yellan ass-nni n ttlata 21 deg furar 2017, deg tzeqqa tameqqrant n uxxam n Yidles Mulud At Mεemmer n Tizi Uzzu. Aseggas-agi, gan-as tajmilt i umedyaz d umussnaw ameqqran Mass Si Mouhand ou Lhocine Sahnouni. Gar wayen i d-yufraren deg wahil yettwaxedmen asegga-agi sɣur yimsuddsen-agi d anesbaɣur,iImi llan-d aṭas n leqdicat idelsanen ɣef teɣzi n wass-nni n 21 deg furar. Ad d-nebder tlata-nni n yisaragen i d-gan kraḍ n yimussnawen d yimnadiyen deg uḥric n tmaziɣt; wigi d Said Chemakh, Hassen Halouan, Brahim Ben Taleb, akked tnagit d ugzul, i d-yefka mmi-s Rachid Sahnouni, i d-yewwin awal ɣef tudert d yimuhal n baba-s. Llant-d diɣen waṭas n temsikniyin, yeεnan tutlayt n tyemmat, am wakken daɣen i d-yella usiken n yimuhal d yirmad n 4 n yiɣerbazen ilemmasen n Tizi Uzzu, wigi d Haiche Hocine, atmaten Qerqach, Tassadourt, d uɣerbaz alemmas Rakem n Tala Amara. yella-d diɣen usenεet n waṭas n tɣawiwin yecban: amezgun, ccnawi, ccḍaḥ d zwağ aqbur n Leqbayel…atg. Mebla ma nettu, asenzi s ubuddu n udlis «Ameslay inna baba», i d-yessuffeɣ mmi-s Racid Sahnouni, ɣer tezrigin n CNRPAH.

<p style="text-align: center;"> Ayen i d-nan 

  Goumeziane Nabila, d tanemhalt n yidles:  

 “nga as-agi d asmekti n wass agraɣlan n tutlayt n tyemmat, nebɣa ad d-nsiken i yimezdaɣ n Tizi Uzzu azal i tesεa tutlayt n tyemmat deg uḥraz n yidles d tɣerma-nneɣ. D tamaziɣt i d tutlayt-nneɣ n tyemmat, imi yis-s i d-yettneṭaq ugrud amaziɣ i tikkelt tamezwarut. Nerra diɣ tajmilt i yiwen gar wid i d-yerran tasekla timawit ɣer tira, limer mačči d nutni, tili wis ass-agi ma ad d-nmeslay yis-s…”

  Said Chemakh, d amnadi d duktur deg tmaziɣt:  

 “tajmilt tameqqrant ad tuɣal i UNESCO, imi iga ass agreɣlan i tutlayin akk n tyemmatin n umaḍal. Imi walan belli di 6000 n tutlayin yellan deg ddunit, sya ɣer 2050 azal n 3000 seg-sent ad negrent, amur ameqqran deg-sent d timawiyin. Nutni ḥesben tamaziɣt gar tutlayin i qrib ad suffɣent tarwiḥt, ihi ilaq fell-aɣ ad nseḥbiber fell-as, uqbel ad ifat lḥal. Imi akka tura ddeqs n tantaliyin n tmaziɣt i inegren deg tmurt-nneɣ”.

  Rachid Sahnouni, d mmi-s n Si Mouhand :  

 “nefraḥ aṭas s tejmilt-agi i d-as-yuɣalen ussan-agi iεeddan i ubabat-nneɣ, acku tura netta mačči n twacult-is kan, maca d ababat n Lezzayer merra. Tanemmirt s tussda i wid akk i d-yefkan afus n tallelt, deg tejmilt-agi meqqren, tanemmirt daɣen i yinebgawen n lḥerma i d-yerzan ɣer uxxam n yidles n Tizi Uzzu, ass-nni n 21 di furar 2017. Ssrameɣ imnadiyen d yisdawanen ad qerben ɣer ugerruj i d-yeğğa Si Mouhand, i wakken ad as-xedmen tasleḍt d tezrawin”.

  Hassen Halouan, d aselmad deg tesdawit d amnadi:  

 “d iseɣ i tutlayt-nneɣ n tyemmat, imi ula d nettat tesεa amkan-is gar tutlayin akk n umaḍal .Yal aseggas negrent wazal n 200 n tutlayin, ladɣa timawiyin. Yerrna tutlayt mačči d imeslayen kan, maca d tamuɣli n ugdud-is ɣer ddunit, ɣer talsa…atg”.

  Arkoub Abdellah, d amaswaḍ n tmaziɣt:  

 “d tikkelt tamezwarut ideg ara d nsuddes timlilit yecban tagi deg lwilaya n Tizi Uzzu, imi ḥedren yid-nneɣ yinelmaden n 4 n yiɣerbazen ilemmasen. Nessaram yal aseggas ad nxeddem ugar, i wakken ad nessiweḍ ad d-nsebgen azal n tutlayt n tyemmat deg unegmu n uqcic, deg unegmu n tnefsit-is, n timadt-is…atg”.

  Brahim Ben Taleb, d amnadi d amaru: 

  “ferḥeɣ aṭas s wass-agi agraɣlan, neεreḍ ad d-nesken deg-s i warrac azal tesεa tmaziɣt deg tmetti, imi tesεa amkan-is deg uḥric n uxeddim. Nniɣ-d yakan belli agrud yessnen tamaziɣt, yezmer ad yelmed, ad d-yesusru akk tutlayin n umaḍal”

<p style="text-align: right;"> Ghani Amazigh  

 
  
 Iṛuḥ uqcic nni. Armi yewweḍ ɣer yiwet n taddart-nniḍen, tḍal-d yiwet n teqcict seg ṭṭaq, twala-t. Tenna-as teqcict-nni i yemma-s : « A yemma, a-t-an yiwen uqcic ansi d-ikka. Aqcic-nni ad t-aγeγ ; ad d-ǧǧeγ yid-s yiwen uqcic. Aqcic-nni ad yeγli sya seg ṭṭaq-a, ad immet! » Qiment ttrunt am nettat am yemma-s. Aqcic-nni, iwweḍ γer-sent, yaf-itent ttrunt, inna-asent: “Acu kent-yuγen imi akka la tettrumt ?”. Tusa-d yemma-s n teqcict-nni, tenna-as:”A mmi, taqcict-a-inu d nettat i ak-iẓran imi d-tusiḍ i tama ihin akk-in. Tenna-yi: A yemma, aqcic-nni d-yusan seg tama ihin akk-in ad t-aγeγ; ad d-ǧǧeγ yiwen uqcic yid-s. Aqcic-nni ad iγli seg ṭṭaq-a, ad immet! Tura d ayen imi ala nettru akka.” Inna uqcic-nni deg ul-is:”Ti diγen ugarent wid iɛeddan akk!” Inna-asent:” Xas, ad immet! Maca awimt-d idrimen; ad nefk lweɛda fell-as i wakken ad aγ-fken ddeɛwa lxiṛ wid-nni iwumi ad nefk lweɛda; ad iqim uqcic-nne&amp;gamma,; ur ittmmettat ara.” Fkant-as idrimen. Inna-asent:”Tura, aqli ad ṛuḥe&amp;gamma,; ad awḍeγ ɣer yiwet tmurt ɣer yiwen umeddakkel-iw, ad t-ẓreγ amek illa. Imir-nni ad d-zzi&amp;gamma,; ad aγeγ taqcict a.” Iwwi idrimen, iṛuḥ. Armi iwweḍ ɣer yiwen umḍiq, yufa sin medden ttnnaγen. Wayeḍ yusa-d , irekb-d taserdunt. Armi d-iwweḍ ɣer sin-nni ittnnaγen, inna-asen:”Acuγer akka tettnnaγem ?” Inna-as yiwen:”Nekkini akk d wa d imeddukkal, nusa-d armi i d-newweḍ ɣer da, nniγ-as nekkini : Limmer agni-a inu, ad t-kerzeγ d-irden, ad ččaṛeγ yis-s axxam. Ikker-d netta, inna-yi: Limmer-inek, nekkini ad d-aγeγ ulli, ad ak-t-kseγ. Nniγ-as nekkini: Amek ! Armi nekk yid-k d imeddukkal, tura tγulḍ iyi! Ad tṛuḥeḍ ad d-taγeḍ ulli, ad yi-tekseḍ irden! Tura , γef anect-a i nennuγ.” Ikker-d bab tserdunt-nni. Iṭṭef ajenwi, iwwet taserdunt-nni-ines s aɛebbuḍ, inγel-d ijeγdan-is, inγa-tt. Inna-as i winna akken-nni i as-innan: Ad d-aγeγ ulli, ad ak-kseɣ irden i umedakel is:”Ad d-isseγli Ṛebbi ijeγdan-iw am wid n tserdunt ihin! Ar d keč i iḍelmen!” Inna-asen uqcic-nni, gma-s n teqcict nni i d-irḍan sdat izimer: “Amek ! Kunwi tleḥḥum deg ubrid d-imeddukkal. Yiwen inna: Ad kerzeγ irden. Wayeḍ inna: Ad aγeγ ulli, ad sent-bruγ deg yirden-a. Tennuγem γef ulac! Wis kraḍ(3) inγa taserdunt-is γef ulac i wakken kan ad iggal yis-s” Tura nekkini rewleγ-d γef kra n yibuhalen ; γileγ ad afeγ wid iḥedqen acemma. Taswiɛt, aqli, deg wass-nni deg i d-fγeγ γef wid-nni i d-rewle&amp;gamma,; nekkini ttafeγ-d akka wid i ten-yugaren deg tibuhelt! Tafakit-is, d kunwi immenγen γef ulac. Tura, nekkini yif-it ad uγaleγ ɣer yimawlan iw.” Wid-nni iǧǧa-ten dinna, netta yuγal ɣer tmurt-is…

  Tettkemmil 

  
 Ilul Brahim izri ass n, 12 deg yennayer 1954, deg taddart n At Leḥsen deg Wat Yanni. Segmi yesɛa sebɛa n yiseggasen deg leɛmer-is ur ifureq tagitart-is, am wakken id-yenna deg wawal–is : ‘’luleɣ-d, ɣliɣ-d ɣef tgiṭart’’ imi i d-yufa iman-is deg zawiya n jedd-is Lḥadj Belqasem anda yella uẓawan. Iruḥen jeddi-is ɣer Mekka ɣef uḍar. Yeqqim azal n 15 n yiseggasen. Asmii d-yuɣal, xtaren-t ad yuɣal d aqqerru ɣef zawiya-agi i d-yezgan deg Wat Yanni. Yelmed Brahim Izri aẓawan imir deg zawiya sexdamen amendayer, tijewwaqin d tẓemmarin. Ma yella d agiṭar ulac anwi yessnen ad t-yeseqdec, dɣa yextar–it jeddi-s akken ad yili d netta ara t-yekkaten. Asmi yella deg tesnawit n Larebɛa n At Yiraten, ugar ayen yesɛaday deg uẓawan ɣef leqraya, netta d sin yimeddukkal-is : Nait Abdelaziz akked Aziz Berrahma. Faqqen-asen deg tesnawit, dɣa rran-ten d iqerra dinna, cennun deg-s mi ara tili tegnit. Cwit cwit, uɣalen xedmen agraw iɛawen-iten ucennay idir. Agraw-agi, semman-as Igudar, imir aṭas n yigrawen i ikecmen ɣer ccna. Yal agraw s yisem-is. D tirebbuyeɛ yebdan imenɣi ɣef yidles d tutlayt. Nezmer ad nebder Isulas , Inaṣliyen, Abranis , Imaziɣen Imula. Deg yiseggasen n 70 , yuɣal iruḥ ɣer Fransa yekkat agiṭar i yidir, neɣ i Ait Menguellet d Ferhat. Mi yuweḍ ɣer Franca, yebɣa ad yecnu, ur yettɣimi ara kan d amẓawan, yerna ur yezmir ad yexdem ayen-nniḍen. Yexdem timsirin n ccna, yelmed, yuɣal yessekles tizlit tamezwarut deg yiseggasen n 80. Yecna netta d Idir d Maxime le Forestier tizlit «Tizi Uzzu». Brahim Izri, yessen mliḥ i uẓawan , ṣṣut–is d aḥlawan , yerna iḥemmel akk medden. Yettawi deg ccna-s ɣef yisentan yecban izerfan n tmeṭṭut, lɣerba, tamaziɣt… Yeqqar deg wawal-is : ‘’ur tettili ara tlelli mebla tameṭṭut, ur tettili ara tmaziɣt mebla tameṭṭut ilaq ,tameṭṭut taqbaylit ad tili am urgaz deg yizerfan-is’’. Deg wussan n tefsut taberkant, asmi ɣlin 127 n yilmeẓyen, yefka-d afus n tallelt i wid ijerḥen, ama s udrim ama s dwawi. Brahim Izri, iḥemmel tagmat s waṭas, ur yeḥmil ara taɛdawt gar watmaten. Yebɣa ad yexdem deg Bgayet taḥanut n uẓref ( lfeṭṭa ) swayes i ttwasnen At yanni, maca ur yuwiḍ ara ɣer yiswi-s . Gar tezlatin –is, ad naf : Sacrifice pour un enfant ( 1981) ; D Acu-iyi (1983) ; Ala ala (1986) ; D Ifrax i nella (1988) ; A Lbudala ( 1995) d tiyaḍ-nniḍen. Limer mačči d lmut i t-iḥewsen s yiwen waṭṭan iḍullen ass n, 03 deg yennayer 2005 deg sbiṭar n Fransa di Paris , yili ad yexdem ugar. Ad fell-as yeɛfu wuzmir. Maca yeğğa-d agerruj, ilaq ad as-negg leqrar, rran-as tajmilt tameqqrant deg uxxam n yidles Mouloud Mameri d taddart-is At Lehcen , s yisem-is xedmen timsizzelt n ccna amaziɣ aseggas yezrin, ayen yeğğan imdanen ad skecmen iman-nsen gar yicer d uksum acimi ur d-yusi ara yidir. Yal wa d acu i d-yeqqar. Ma d Berbere TV , ttmektayen-t-id yal aseggas, ama s tezlatin-is, ama s udiwenni i d-yellan gar-as d Kamal Tarwiht asmi i t-id-yeɛreḍ. Yecna Allaoua fell-as deg yiwet n tezlit ( Yella yella, ur temuteḍ ara ), nesaram-as rreḥma d lğennet.

<p style="text-align: right;"> Zakia Ben yahia  

  
 Deg lawan deg tamurt n Lhend( inde) tefra-tt d ṛṛay akken ad ẓẓun azal n xemsa imelyan n isekla , deg lawan deg nejmaɛen leǧnas, ddaw tacḍaḍt n l’ONU di tamdint n Lparis, akken ad afen tifrat i weɣbel n zyadda n lḥamu deg tizeɣlin( temperatures deg umaḍal, nekni d agi ɣer-nneɣ ur d ufin ara anda ara weqmen abudu i wafrasen bexlaf tiẓgi n Bouhalou id yezgan deg aɣrib deg lɛerc n At Jennad. Tiẓgi agi id yezgan ddaw ubrid aɣelnaw 71 mačči kan d aɣbalu n ubeḥri ḥlawen i yimezdaɣ n temnaḍṭ -agi, tella diɣ n amḍiq n usgunfu anda imdanen ḥamlen ad rzun akken ad ksen cwiṭ n lxiq, ɣef tiṛwiḥin-nsen, mebla ma nettu lfayda-s tadamsant imi mačči d izli n-iqqecci id yettwaksen seg-s. Xuḍi lɣaba-agi tettuneḥsab gar tiẓegwa mechuṛen deg tmurt n leqbayel.

 Isalen iɣ yettawḍen qqaren-d d akken Lwali n Tizi-Wezzu yeɛzzem ad yebnu din-a asarij i yiḍuman akked wafrasen ara yeččen azal n 8 yikatren- héctares- seg teẓgi-agi ur nuklal. Ɣef aya imezdaɣ n lɛerc n At jennad ikcem-iten reffu, ugin taxazabit-agi ara d yeglun s lemḍera i wayen ɛzizen ɣef ulawen-nsen: isekla akked tagant( la nature). Azal n 2000 n yemdanen id yestenyan rrabul( petitions) akken yir asenfaṛ( projet)agi ad yettwakkes, imi ɣef akken ttwalin nitni a yagi d-atɛeddi neɣ d anɣa( crime) mgal agama. Timacinin yettwaceyɛen ɣer umkan akken ad bdun-t lebni n ubudu-agi, ttwaḥabsen-t sɣuṛ imezdaɣ n Uɣrib mačči d yiwet n tikelt. D ayen id yewwin ula d lwali s timmad-is ad yerzu ɣer din ass-n n 16 deg aggur agi deg nella akken ad yesɛeddi, s ssif, asenfar-agi ugin medden . Zzun d zzit ɣef tmes, tirza-agi n Lwali terna tesmenteg reffu n imezdaɣ n At Jennad yugin lmenker yecban wagi.

 Amek id ixf-is, amek id tifrat n tadyant-agi? D ussan kan ara d yinin. Maca yettɣaḍ nezzeh lḥal ad iwali umdan ayen ɣef seḥrarben lejdud-nneɣ d leqrun aya, ad yenger kan akka s ssebba n yir amteddu n lecɣal akken iwata. Meɛna di tmurt anda amdan s timmad-is yella kan d war azal, anwa ara yeggen ccan neɣ leḥsen i tiẓgi neɣ i useklu: agrireb ( ɣelluy) uqbel ad yili deg ifri yella di ṛṛay id nnan imezwura.

<p style="text-align: right;"> Ait Slimane Hamid  

  
 Ass n lhedd- nni yezrin tessuli tedwilt tis 06(seddis)n tfaska «uḍan idelsanen»i d-suddes tdukla tadelsant «asafu»n taddart n tewrirt n Lḥeǧaǧ i yezgan deg at yanni di tzeqqa n u$erbaz amenzu «Smadḥi muḥemmed ameqqran». S lemɛawna n tɣiwant n at yanni ,axxam n yilme²éyen,tanmehla n yidles ; d tdukliwin niḍen. Tafaska-agi yella-d di lmendad_is 16n yicennayen n teqbaylit,gar-asen : ḥusin waḥyun, silya uld muḥend ; Tawes Arḥab… atg, d terbaɛt n legnawi i d-cebbhen tameɣra s zedwa, yella-d daɣen uneḥdur n warmuy(monologue) ; ticeqqufin umezgun ,d terbaɛt n cna n yigerdan imezyanen ; d ayen yellan d amaynut aseggas-a.akken i yessenmer di taggara mass Yasef Arezqi ; aqerru n tdukla- –agi yakk i wid i d-yefkan afus n tallalt akken i yefka igerdasen $ef tselmadin i d-yufraren.

 Lqdic-agi yebḍa s wudem unṣib ɣef 03 wussan, si 03 almi d05 seg aggur-agi n Yulyu. £as akken xussen wallalen i as d-yettunefken i tdukla tadelsant «Asafu»maca tessaweḍ ɣer yisw-is ɣas akken abrid-is mazal-it iḍul imi tessaweḍ azal n 750n yimerza i d-yusan ɣur-s yal ass aseggas-a d ayen $ef acu ur bnin ara. Ahil n tdukla tadeksant «Asafu»d amerkanti ,yessefreḥ imezdaɣ n tewrirt n L heǧaǧ imi deg-s tawaksa n lxiq $ef wulawen aladɣa mi yulint akka tfasniwin n lḥamu ussan- –agi ineggura, deg-s da$en afares n tegnit n usgunfu d timlilit ger twaculin n taddart amek i d-yusa di lemtel’’ ass yifen ussan mi ara temlil tasa d wayen turew.”

<p style="text-align: right;"> Lameyya URAK 

  
 Imi yettili-d umussu asdukklan deg yirebbi n tmetti, simmal ḍerrun-d uḥerrek d uqeddic, simmal yuttuɣal-d wannect-nni s ubaɣur (lfayda) i temnaḍt merra. Tesɛa tɣiwant n Ayt Smaɛel ugar n 20 n tdukkliwin, yal yiwet deg wanwa annar i tqeddec. Ta tmal ɣer yidles, ta ɣer tmetti, ta ɣer waddal, tayeḍ ɣer usegmi, ɣer ddin…atg. Maca, wiss ma nmuqel amek i d-yettili warmud (activité) sɣur-sen deg teɣzi n useggas, ma ad naf ahil d win yeččuren, d alemmas, neɣ d ilem cwiṭ s umata ? 

 Akken i d-nenna, ɣas aṭas n tdukkliwin i d-yennulfan deg Ayt Smaɛel yal yiwet deg taɣult, maca gar tid iqeddcen akka tura drus i yellan. Ad d-nebder Tiddukkla Tadelsant Adrar n Fad s umsizwer-is n tmedyezt, win n yiqennucen, asfuggel n yimulliyen imaziɣen, asebɣes n yinelmaden, asker n trebbuyaɛ n uẓawan, d waṭas n yiqeddicen nniḍen. Tiddukkliwin «Tiɣri» d «Tafat n Lɛali» (Nur El Iḥsan), ɣas nnulfant-d ilindi kan, aṭas i xedmen i lfayda n tmetti, n umeɛḍur, n umuḍin, d uẓawali.

 Deg wayen yeɛnan aḥuddu ɣef twennaḍt, ala Tiddukkla Tussnant Takulujit Takkuct i yettḥerriken cwiṭ ayyuren iɛeddan. Deg uḥric n waddal daɣen, aṭas n tdukkliwin i ɛerrḍen ad ddunt i yidis n yilmeẓyen, am Terbaɛt Tanaddalt Tabujadt Asirem, s taggayin-is (catégories) n ddabex n uḍar, Hapikidu, d uqdac n tmaẓwalin. 

 Tiddukkla Tanaddalt Tadukkli n tazzla, Tarbaɛt Tanaddalt n Karaṭi, Tarbaɛt-nniḍen n waddal n YusikanBudu. Yuɣ lḥal, nger tamawt dakken d leqdic n tdukkliwin n waddal i yezgan wala win n tdukkliwin-nniḍen.

 Deg yiwen n waqqa, llant tdukkliwin d timeẓyanin bdant la d-tteffɣent i wannar, am tdukkla Tinmettit Tadelsant Tamellaḥt. Tarbaɛt Tanaddalt Tabujadt Itri, Tidukkla Tinmettit Timɛiwna. Akked Tdukkla Tadelsant Tinmettit Tagmat. Imi i d-iban wazal n tdukkla d wayen tettag deg taddart, yessefk anadi ɣef wahil n tdukkliwin-a d wuguren i tent-yettaǧǧan senqasent deg warmuden.

<p style="text-align: right;"> Mhenni Khalifi 

  
 Tamnadt leqsar d yiwet si temnaḍin leqbayel i d-yezgan di tubiret , d yiwet n temnadt tettwasen s uzemmur anda imezdaɣ n tama-agi tuget deg-sen sɛan azemmur am wakken tettwasen s tfellaḥt , ɣef waya tiwaculin n leqsar bdan acraw uzemmur ussan-agi iɛeddan imi ṭṭaqa n twaculin fɣent ɣer uḥriq uzemmur ɣas akka yella usemmiḍ d ugris dacu ayagi nnument ɛlaḥsab nsent wekkdent akken acraw uzemmur d yiwen seg ansayen yettwasnen i mazal ṭṭfen deg-s yimezdaɣ n tama-agi , Nnan-d akken ttrajun lawan uzemmur am waggur n lɛid imi d tagnit anda ttemlilen akk iɛeggalen n twacut ttezind akk ɣef lqaɛ d yicagwen n tzemmurt am zun d tabaqit n seksu i wumi dezzin , Si tama nniḍen ayen id-yufraren di lawan uzemmur ɛlaḥsab kra n temɣaren ula d rrac imecṭah hemlaen tallit uzemmur ladɣa ussan n yimuras imi ttafend iman nsen ttezin di lqaɛn tzemrin leqḍen ula d nutni iɛeqqayen yeɣlin yerna ttaken afus lemɛawna seqdacen-ten mi ara ḥwaǧen taɣawsa , Am wakken id aɣ-d wekked yiwet n temɣart tennad ɣas akka nettefɣ-d s azemmur tikwal nettaf d asemmiḍ ur nettuɣal ara ɣer yixxamen nettruḥu mi neweḍ s amkan anda ara necrew ad nejmaɛ isɣaren d yiceɛwawen ad nceɛel timest ad neseḥmu cwiya umbaɛd ad nɛeddi ɣer ucraw uzemmur s yin akkin almi d lawan imekli ad ḥebsen ad ččen imekli ad steɛfun dacu kan lmekla id-ttawin imi tettwaḥsab si lemwaken n wansayen d aɣrum n temẓin d zit akked yiḥbuben d ttmar i s wayes ara ččen , Si tama nniḍen nsteqsa yiwet n temɣart ( xalti ḥedda ) ɣef lmakla -agi ma yella ayagi tufam ɣur wat zik neɣ ami ttura kan tenna-d belli ayagi nufat-d si zik si lejdud-nneɣ , ihi yesefk fell-aɣ ad neṭṭef di leɛwayed d wansayen id-ǧǧan lejdud , am wakken nesteqsa xalti ḥedda ɣef uzemmur aseggas-a di tama -agi ma yurrew neɣ ixus tenna-d belli asegga-s ixus mliḥ ma yella nmuqqel ɣer yiseggasen iɛeddan ad d-naf asegga-agi ur yurriw ara mliḥ yerra llant kra n tzemrin ur sɛint ara ula d aɛeqqa , Ma yella d tizemrin nniḍen am tid yurwen cwiya anaf aɛeqqa- nes d arqqaqan acku txus lehwa iseggasen-agi ineggura s waṭas yerra llan wid ur ixeddmen ara tizemratin nsen ur ten-tfersen ara , Tenna-d daɣen azemmur di temnadt-agi yuɣal deg iseggasen-a ineggura yal aseggas amek ara yili imi aseggas ad yarew mliḥ ma d aseggas nniḍen yettxasa meḥsub aseggas ad tilli lɣella ma d aseggas nniḍen ulac , ayen yerran lwelha -nneɣ deg unadi –agi nneɣ ad d-naf akken tamnadt-agi tesɛa azemmur ula d tisyar uzemmur llant s waṭas dacu ɣas akken bdan xeddment maci acḥal-ayagi yerra yal yiwet seg-sent sɛant tirac uzemmur ṭṭaqa seg-sent ččurent d tirac uzemmur , Si tama nniḍen anaf ula deg iberdan ilmeẓyen s teckarin uzemmur imi ttaɣen ttɛawaden-as lbiɛ s ssuma 60 -70 idinaren i kilu ttawint ɣer temnaḍin ur yesɛin ara azemmur ttnuzunt s ssuma 150 idinaren alami d 200 idinaren i kilu dayen yettuɣalen s lfayda tameqqrant i yilmeẓyen , am wakken id aɣ-d wekkdent kra n twaculin mi ara d -zḍen zit xedmen tiɣrifin s zit ajdid daɣen dehnen i warrac id-ilulen imiren i wid ur yesiwḍen ara aseggas di lɛemr-is , ɣef wannect ad d-naf di temnadt-agi sexddamen zit uzemmur s waṭas deg useggi nsen meḥsub d yiwen usafer agejdan . 

<p style="text-align: right;"> Abdelhak Menas 

  
 Abrid aγiwan yettawin γer taddart n Yilyiten deg tγiwant n Saharidj yekkan seg wasif Asemmaḍ a-t-an deg yir liḥala, imi mačči d yiwen neγ d sin n yimekwan i yenṭarren deg-s. Segmi kan tɛedda tegrest, aṭas n yikettiren i d-ibanen deg-s d ayen i t-yessawḍen ass-a yebda yettax almi ur yeshil ara uɛeddi deg-s. Ggten akka yicektiyen γer tamiwin yemxallafen almi i d-teffeγ yiwet n tesqamut tamcarekt gar tγiwant d twilayt i wakken ad as-swejdent ayen iwulmen i useggem-ines. D acu kan, ar ass-a mazal ur d-iban kra, γas ulamma deg tizwar taγiwant n Saharidj tessebgen-d ula d takebbanit ara ixedmen uqbel ad d-yili uɛiwed n tmuγli deg ubeddel n kra n lecγal. Ayen i yerḥan tura imezdaγ n taddart-a dakken simmal yettɛeṭṭil lhal, simmal abrid yettzad deg usyax-is. 

  M.Smail 

  
 tebda tmeɣra n talaɣt ass n 25 deg yulyu 2016 deg Lexmis n Mɛatqa. Akka am yal aseggas, xeddmen timsikiniyin , srusun-d akk allalen i d -yeffɣen seg talaɣt. Deg-s ad walin wid i d-yettasen lxedma txeddem tmeṭṭut taqbaylit , deg-s d tuṭṭfa deg leɛwayed n tjaddit . Ad teqqim lxedma–agi n ufexar, tasuta ad tt-id-tettağğa i tayeḍ imi leḥwal i d-itteffɣen d wid icebḥen s waṭas. Ayen i as-yernan ccbaḥa, d isekkilen n tifinaɣ swayes i tt-zewwiqen , d kra n usuneɣ icudden ɣer timuzɣa d teqbaylit. Ttasen-d ɣer tmeɣra-agi seg yal tama n tmurt n Lezzayer. Deg-s ttwalin ccbaḥa n wallalen-agi, deg-s ttaɣen-d akken ad cebbḥen yis-sen axxam, neɣ ad ten-sxedmen i wučči , ama d tiḍebsiyin, tiqbucin d waṭas n leḥwal. Yal tama, amek i asen-ttsmemin, tameɣra-agi ad tdum yiwet n ddurt kan , ayagi sḥasfent fell-as kra n tlawin ixeddmen talaɣt, am akken i d-tenna yiwet n tmeṭṭut ixeddmen armud –agi neɣ lḥirfa-agi Massa Caɛlal Tasaɛdit n lexmis. Limer tettaf, ad tdum ugar n wussan, mačči yiwet n ddurt kan. Tebɣa ad as-fken afud, ad tkemmel deg lxedma –agi mačči d taruẓi ara as-ṛzen ifadden . Tebda ass n 25 deg yulyu tekkfa ass n 29 deg yulyu-agi drus , nessaram irmuden n leqbayel d wansayen , ad qqimen i lebda wa ad nernin imi idles-nneɣ akken ad yennerni ilaq-as wafud , yerna timetti-nneɣ d agerruj i tesɛa, am akken yeqqar umedyaz Ayt Mangellat «Idles , ḥadret ad terrem gar yiɣuraf akken ad aɣ-teṛzem»

<p style="text-align: right;"> Zakia Ben yahia  

  
 Ass n lexmis yezrin, tamehla n Usegmi n Tubiret tessewjed-d yiwet n temlilit anda myagaren inemhalen n 53 tesnawiyin, imaswaḍen, tajmaɛt n yimawlan n yinelmaden, isandikiyen d yiɛeggalen n tɣamsa. Deg beddu n unejmuɛ-agi, anemhal n Usegmi Mass Mourad Bouziane yenna-d : “ Timlilit n wass-a d tin ara ɣ-yeǧǧen ad d-nessuk tamuɣli ɣef yigemmaḍ n lbak iɛeddan, s yin ad nwali igemmaḍ i d-ḥellan yinelmaden deg ukradyur-a amezwaru». Dɣa d yiwen n uxeddim lqayen i d-iheggan kra n yilmeẓyen d telmeẓyin yellan deg unaris n uwelleh. S ya ɣer da, anemhal n usegmi yeggar-d iman-is iwakken ad d-yessebgen kra n yiɛewwiqen d leɛyub I yellan deffir n uwexxer n uswir n leqraya. Almi d taggara n ubeggen n yigemmaḍ, yebda yiwen n uskasi qessiḥen yerzan aserwes gar yigemmaḍ n lbak iɛeddan d wid n ukradyur amenzu. S Tidet, assaɣ mačči d win i d-ibanen d uɣdim, acku gar snat n liḥala I nwala, ur d-yelli wayen yeddan akken I yetturaju. Aya, nwalat deg tesnawit n Lakhdaria i d-ihellan amkan wis sin deg lbak iɛeddan, meɛna deg ukradyur tella-d gar tneggura. D ayen yeǧǧan aṭas seg wid i d-yemmeslayen ad d-inin dakken igemmaḍ-a ineggura mačči d wid I d-yettbegginen aswir aḥeqqani n yinelmaden. Ama d inemhalen n tesnawiyin neɣ d imaswaḍen, awal yezga itezzi ɣef wamek ara d-ssalin igemmaḍ s usnerni n uswir ? Yal tikkelt ad d-yennulfu rray, meɛna llan akka wid i d-yemmeslayen ɣef wazal I tesɛa lɛessa d uheggi n yikayaden, am yiwen n unemhal i d-yennan : «Nekni nettmagar taluft n lɛessa i yettaǧǧan inelmaden ttemɛawanen deg lawan n yikayaden mebla ma yella-d fell-asen kra n lḥers. Mi d-wwḍen ɣer tesnawit, yettban-d uswir-nsen aḥeqqani. Ɣef waya, aqel-aɣ, s lebɣi-nneɣ, mi d lawan n yikayaden, ad neffeɣ seg temnaḍt-nneɣ iwakken ad nexdem anda nniḍen, iwakken s ubeddel-a ahat ad beddlent kra n leɛwayed yeccemten udem n uswir n yinelmaden-nneɣ.» Dɣa ayen yessetḥeyren s waṭas anemhal n usegmi mi d-tettwabeggen tfelwit amek I d-usant twilayin deg lbak yezrin, anda Tubiret yeṭṭfen amḍiq wis 28. Yenna ɣef waya : «Amek akka i aɣ-ifent twilayin yellan deg tneẓruft ur nesɛi ara ttawilat I nesɛa nekni ? Tiǧiratin-nneɣ yecban Tizi Ouzou, Boumerdès d Médéa zgant deg yimeḍqan imezwura, i nekni acimi ur nettaweḍ ara ?» Ɣer taggara n temlilit-a, iɣerbazen yellan akka deg taggara n tfelwit deg yigemmaḍ n ukradyur amenzu qqimen deg tzeqqa iwakken ad kemmlen axeddim ukkud tseqqamut n yimaswaḍen anda yeḥḍer ula d anemhal n usegmi. Dɣa da, yella-d wawal ɣef ubeggen n yiɛewwiqen i ttmagaren yinemhalen-a almi igemmaḍ xuṣṣen. Askasi d win ɣezzifen imi aṭas n tlufa i d-yettwaskeflen tid ahat yellan deg waṭas n liḥalat d iɛewwiqen i leqraya. Seg tama, tasqamut n yimaswaḍen tbeggen-d lebɣi-s iwakken ad tɛawen ama d iselmaden neɣ d inemhalen deg unnar iwakken ad tessizdeg tagnit I uxeddim iwulmen. Ad d-nesmekti kan belli ass n letnayen iɛeddan, yella-d uxeddim yecban wa yerzan aswir alemmas, am wakken yetturaju ad d-yili daɣ unejmuɛ ukkud uswir amenzu deg yimalas-a ideg nella. <span style="white-space: pre;"> </span>

<p style="text-align: right;"><span style="white-space: pre;"> </span>  Smail. M 

<div> 
  
 Ayen yeḍran ilindi i terbaɛt n ddabex n uḍar n Tuddsa Tanaddalt n Ayt Smaɛel (USAS) atan amzun ur tettwalmed temsirt-is, ur yessecɛef ama d wa neɣ d win. Ma neẓra belli d asinaryu n yilindi i umi i d-tettales terbaɛt-a n yilemẓiyen n Udrar n Fad i yetturaren deg talɣuɣa n uḥric n yiseɣ n waɣir n Bgayet. Segmi tebda deg wass amenzu nettat txeddem ala igemmaḍ i yessefqiɛen wid i tt-iḥemmlen, almi ur iban anda-t uɣilif, ma deg uswir n talɣuɣa, neɣ deg tedbelt, neɣ deg yimyuraren, neɣ wissen d acu. Daymi nefka asteqsi-ya i yimḍebber amezwaru n terbaɛt, aselway-is mass Zuṭaṭ Kader, i aɣ-d-yennan dɣa: « sebba mi tella ass-a terbaɛt n tuddsa tanaddalt n Ayt Smaɛel deg yizireg azeggaɣ mačči d yiwet. Tazwara, ayen mi nexdem aqlaɛ d iri-t ussan imezwura. Tis snat d allalen, ilaq ad teẓreḍ dakken tirebbuyaɛ merra i iẓewren deg talɣuɣa-ya sɛan-tt ayendin d adrim, ttaɣent-d imyuraren ifazzen, rnu ttxellisent-ten akken ilaq. Seg waya ihi, tella sebba nniḍen; tin n uswir n yimyuraren ed telɣuɣa s umata ». Negza seg wawalen n win i aɣ-d-yettmeslayen dakken tarbaɛt n Ayt Smaɛel ur thegga iman-is akken ilaq, seg lexsas n wallalen, bac ad tqabel aḥric-a n yiseɣ n ddabex n uḍar deg twilayt n Bgayet. Ma yella ɣef yimal n terbaɛt-a, meḥsub ma tezmer ad teslek seg usubbu, skud d ayen i iceɣben imezdaɣ inaddalen n Ayt Smaɛel, Kader yenna-d ɣef wanect-a: « mazal nesɛa tawenza-nneɣ gar yifassen-nneɣ akken qqaren. Acku mazal ad nurar 14 n temliliyin. Maca ilaq ad ilin yid-neɣ wid terza taluft bac ad neg i warrac ttawil ad rnun ad qedcen. Tikwal ula d aman ulac swacu ara asen-d-naɣ ad swen ». Akken i d-yettban, llan kra n wuguren i as-yugin i terbaɛt ad tecceɛceɛ, maca ur ifut wakud ma bɣan ad zdin yifassen bac ad teṭṭixxer seg tura terbaɛt seg umḍiq aneggaru, war ma tesɛedda arjuj n yilindi i tt-yeǧǧan temneɛ kan s tmara seg tɣelyawt. 

<p style="text-align: right;"> Mhenni Xalifi  

  
 Tewḍed tagrest , tewwid yid-s  ssem-is.  Isɣaren yembarzaɛen di lexlawi  bezgen. Ma d wid yedurin lḥid , ḥadmen. Aten-nni di tesga ḍelqen.  Liqa-nsen  yeqquren  tebda-t targagit. Ẓran acu iten-yegunin : leqrar-nsen  d lkanun. Taggara-nsen d iɣiɣden. Tikwal ay aḥbib, ttif lexlawi m yegris wala tizeɣwa m times.  Allaɣ isebken , yebɣa ad yaf abrid ɣer tafat. Dderz n tsusmi yetthuddu iɣulad n lefhama. Ayen yettwaskelsen ɣef tasfift n waktayen yewwid zhri-is ɣef lemwaji n ccuq. Timucuha-ak a wul dirit-ent! Ddnub-is d-asmi akken ifaq belli  afurk ɣef i nejguggel yerka. Widen yettmeyizen gzin anamek n wawal: “ ma tesuliḍ… d ilem i terniḍ. Ma tesgrarbeḍ..d-ilem i tesnerniḍ”. Iniɣman ifesren di ṭerḥa, lxuf-nsen werǧin yelli d taweka.  Netta la d yettmeslay. Ɣef yinyen teɣalayt tesbuxur  iragen-is. Wissen medden ma ẓran acu akken id ttewwen? Leqwa yeɣunza ufenjal, tesṛuḥ lbena-as deg yimmi n lqum yeččan deg uɣunja. Nesla-as asmi id yenna : “a bab n leqdra, dawi neɣ awi s lemɣewla”. Oh ay aḥbib, ur iduwa ur yewwi. Ayen iɣ-yewwin d-ahdum. Ayen iɣ-yerwin d zyada n unezgum. Tisirt mi aren ten-taɣ deg leryac, ula id-as d-  is xedmen yiɣuraf. A bu yiwet bru i snat amer tis tlata ad –ak texḍef! Yeɣli lmizan i wawal. Annef ihi ad rɣan yisɣaren. Akka id d-udem n tagrest. Tesiɣzif di lxiq n umawan. Win iɛabden cyaḍ…yemuger iṭij s tesmeḍ. Ugin ad neflan yissafen. Ctaqen deg urɣu ad rran ttar. Aman yettazalen lemden aḥnunef n wazrem. Wama d-kečč neɣ d-nekk nessen lhejna n wawal: “ asmi akken yettṛaḥ lbarud, timerkaḥin ttlent deg meɣrud. Tura mi yettraḥ ulaɣmud,bgensent timerkaḥin ɣer leqyud”. Iban tura amek akken i t-cudd. Siwa tislit is-yesnan i usennni n yizuraz. Lqid-ik a gma d-iman-ik, lḥebs-ik d yir tikli-k. Akka i d udem n ctawi. Wa ihamel adari wa yettraǧǧu deg leḥmali. Tecfa-m asmi i t-id-yenna: “ argaz yedreɣlen yesla/ I ugugam yenna/ aten ssem di tarbut”. Ulac tislit deffir uẓeṭṭa. ulac amɣar nnig tasga. Ulac  arrac ara d yezzin i tamɣart ad annin timucuha. Tura lemqud ɣer tiqfilin. Tagamin ɣer timudiyin. Yelha ẓwic deg lyali. Rɛacen yizilan ɣef ayen ite-yeǧǧan.  Amerḍil tikelt-a wissen ma ad yerḍel?   Xas yebɣa ad yerḍel  ur d yegri acu ara yerḍel.Nesla kan mi id as yenna: “ ma nedda nendem, ma neqqim newhem”. Ay aḥbib dari lḥiḍ , xas nnig-as ulac Ṛebbi. Akka  i d-cetwa. Yal taqenuzt s nnuba-s.Ɣef ufagag n lḥir-ik tdelqeḍ ulman n lɛedz-ik. Sebba tella : Sebken yidamen. Qujren yiḍaren. Ddubzen wallaɣen. Gersen wulawen. Xas akken, ahat,tecweḍ tasa! Lhiba tamaɛlalt tecba tasa uyaẓiḍ. yak nniɣ-ak: “ anida teqras…deg amdiɣ deg ik-teɛkkes”. Ma yekrez unyir s lmeɛun n tizelgi-k , lɛib deg tiregwa-s i yedewir. Nnan-ak si zzman:  “a bu watmaqen, win ik-yukren arkas d atmaten”. Ayen tumza ɣef yixef , ma yella win is yunnin tiklin deg uqaru d icc n yilef? Ay aḥbib ɛaḍf-as neɣ xelfa-s, ṭelqa ik yurzen yiwet!  Akka i d-tagrest. Tssettu leqher n tmes. Tecfiḍ asmi rɣant tizegwa. Isekla negren , kečč thuzeḍ tuyat. Deg ufezqi n “wacɛendi fih”  i tkemneḍ lebɣi-k. Tegzem-ḍ –as ula d nnefs. Teqdeɛḍ-as aḥarek. Yecbek!  Tedra-tt yid-s am uferṭeṭu yedewiren ɣef lambat. Ur yeseḥama, ur iwala. Yeknef kan yerɣa ur d yeseweḍ ṛṛuḥ a teɛeddi  cetwa. Ahat  lemnaɛ yella di tmettent … anda neẓra nekni? Widen yesnan , xas akken snan, ayen akken snan ur d yegli s tusna. Tusda mačči d –asmed neɣ d adukku.  Asmed, tikwal, dzyada n  taẓayat ɣef yixef. Akka id as-nnena asmi akken akk d  tugdi nemyufa. Aciwen xas ma bernen, werǧin suksen-d lefrisa deg yimmi n yizem. Ḥnunfent tigecrar. Iles yemceḥ aɣebar. Maɛna yelha uɣabar , yessen ad yesmundel allen. I wumi allen i lqum yuɣunzan awali? Ayen yefran deg ikufan, d yir cḥani a win id –ak-yeḥkan. Siwel tamacahut…neɣ mulac taqṣit-ik ɣer twamust n tmucuha bru-tt! Seɛbent ctawi  ɣef win yettun tebrek n tafsut. Seɛbent ctawi ɣef win ur neddir izilan unebdu deg ḥarqen n Busɛadda. Seɛbent ctawi ɣef win ur nerssin d acu I d-ndma. Deg umawan id yettmektay lmal ayen yexdem deg-s leḥṣum. Walli  a gma tuga, xas teqqur ad tenunet. Walli a gma tizegwa , xas rɣant ad leqḥent. Walli a gma tiregwa, xas fudent  ad jemɛent. Walli a gma lɛinṣer, xas yeqqur ad ifegeḍ. Iggeni ur yelli d aɣedar, yewwi-d asigna s lqis. Akal ur yelli d anekar, yefka-d amud-is s lqis. Ulayɣer ad nesetɣfer , nekni ur d neǧǧiw ur ken-nettxeliṣ.  Akka i dudem nesɛa. Akka i nemuger cetwa. D asḥurejdel i d- tikli-nneɣ. D asfrefed i d-anadi-nneɣ. D asseɛillew i d-tamuɣli-nneɣ. Nɛamed leɛyub ɣef yixef. Nɛamed yir awal ɣef yiles. Newwi yir tesmin d aggus. Agusim am lḥirqus nettnadi isufar-nsen  deg idmim. Nezwi akarmus s umelway, nelqeḍ azemur s uqarac. Anda-tt, imi akka,  lwehma ma nelleɣwi, anda-t lɛar ma  nemyezwi?

<p style="text-align: right;"> Ait Slimane Hamid  

  
 Akka, am yal tikkelt, tamkerdit n tmaziγt tettnerni s yidlisen i d-yettefγen. Deg wussan yezrin, d Rachid Adjrane, i d-yernan azru n lebni n tutlayt-a s yiwen n wammud n yisefra i d-yessufeγ. Azal n 18 n yidrisen iwumi yerna tasuqqilt s tutlayt tafransist. Deg yisefra-agi, ad naf ahric ameqqran yurez γer tayri, degmi dγa i as-yefka azwel n ugerruj n tayri. Ma neɛred akka ad nγer kra seg-sen, ad naf dakken Rachid d win thuz atas taluft-a n lehmala, imi di yal tikkelt yettarra llum γef yiman-is amzun akken ur yesɛi ara zher. Ayen akka yura umedyaz n Tubiret, ur yehbis ara dagi, maca iruh mebɛid i wakken ad d-yessukk tamuγli-s γef yisental-nniden. Lγerba, tin akken ijerhen taswin, tessebɛad ulawen, yefka-as azal deg wawal-is. Tamaziγt, tin akken ɛzizen fell-as, yerra-as azal deg usefru mi d-yenna : ‘’d kemmini i icebbhen iles-iw’’. Taggara, d lmehna i d-yebder Rachid, imi d tin i yezgan tessikir deg yimdanen almi ttawden ttidiren deg lmerta.

<p style="text-align: right;"> Smail M.  

<div> 
  
 I lmend n umecwar ɣezzifen n ccna i d-yewwi unaẓur ameqqran Slimani, suddsen-d wulmisen n yidles, yecban; Tanmehla n yidles n lwilaya n Tizi Uzzu, Axxam n yidles Mulud At Mεmmer n temdint-agi, d Umazday n yirmad idelsanen d inaẓuren, Asqamu aɣerfan aɣiwan n Tizi Uzzu, s tallelt n Tiddukkla tadelsant “Anẓar” n At Yanni, sendiḍelli n sed 20 seg maggu 2017, yiwet n tejmilt s wazal-is i unaẓur ameqqran n tezlit taqbaylit. Wagi d Slimani, yiwen gar lecyax deg uẓawan n tmurt n leqbayel. Yella-d leqdica-agi deg Uxxam n yidles Mulud At Mεemmer n Tizi Uzzu.Heggan-d yiwen n wahil d anesbaɣur; imi sendiḍelli ɣef 10h00 n sbaḥ i tebda tejmilt-agi s wudem unsib sɣur tanemhalt n yidles n Tizi Uzzu Massa: Goumeziane Nabila. Dɣa deg tzeqqa n temsikniyin tella-d yiwet n temsikent n tesfifin-is tiqdimin d imagraden n tɣamsa yettwarun ɣef tudert-is d leqdic n urgaz-agi ameqqran. Am wakken daɣen i d-sneεten yiwen usaru i d-yewwin ɣef tudert n ufennan-a aqbayli aqbur, ɣef 10h30 n uzal deg tzeqqa tameẓyant n umezgun. Ma ɣef 14h 00 d afella, tella-d temlilt d unaẓur-agi, syin d tameɣra meqqren n ccna, sɣur waṭas n yifennanen. Tella-d diɣ tnigit sɣur twacult-is d yimeddukkal-is

  A. A. 

  
 Sidi Lḥaǧ Saɛdi, yusa-d netta d gma-s Mḥend Saɛdi si Terga Zeggaɣen deg unẓul n Lmerruk ar taggara n lqern seṭṭac. Tamurt tettak-iten i tayeḍ alammi d-wwḍen ɣer Delles, syin kemmlen ɣer Mizrana. Mḥend Saɛdi, iqqim iṭneṣṣel din di Mizrana, ma Lḥaǧ Saɛdi ikemmel abrid-is, iwweḍ alammi d taddart n Tala xlil deg At Dwala. Isbedd axxam deg udrum n At Turtit. Imiren, At Fayed d Wat Turtit llan ttnaɣen, ur mtawan ara, yal wa i yiman-is, Taḥeccaḍt di tlemmast n taddart, tuɣal d talast gar-asen. Yiwet n tikkelt, iɣli-d lehlak n ttarka ɣef udrum n At Fayed alammi iruḥ ad inger. Sekkṛent tewwura, gten lmeytin, mi ɣzan i yiwen, ad uɣalen ɣer wayeḍ akken azal n ddurt. Akken ad ḥerzen ɣef terwiḥin-nsen, kra ffɣen ixxamen-nsen, ruḥen rewlen ɣer lexla, zedɣen deg yitemma, wiyaḍ guǧǧan ɣer wanda-nniḍen, ǧǧan taddart. Sidi Lḥaǧ Saɛdi, iwweḍ ɣer Tḥeccaḍt, ɣer tlemmast n taddart, anda tella talast gar udrum n At Fayed d Wat Turtit, irfed taεekkazt-is s igenni, iwwet-itt s lǧehd, irṣa-tt di tmurt, syin yenna-as: “Wellah! Ar ttarka, ad teḥbes da. U sya d asawen fkiɣ aqeṛṛu-iw fell-asen”. Kra n wussan, tterka teḥbes, At Turtit ur ten-tḥuza ara, menɛen. Ma d Sidi Lḥaǧ Saɛdi, yerna snat n ledwar dɣa immut. Almend n usmekti n wass-nni, imezdaɣ rṣan tlata n yizra n tnicca deg wadeg-nni deg irṣa Sidi Lḥaǧ Saɛdi taɛekkazt-is.

<p style="text-align: right;"> Ramdane Lasheb 

  
 Ugar n 10% n wid iɛeddan 40 n yiseggasen, yettḥaz-iten lehlak n wazi (reflux gastro-oesophagien). Tikkwal, aneggaru-a, islalay-d ddeqs n wuguren di tudert n umdan imi ad yettuḥettem fell-as, ad yeṭṭixer i ddeqs n leṣnaf n wučči neɣ ad iteddu s tɛeqqacin n lisṭuma i lebda.

 D acu-t wazi? Acu-tent ccirat –ines? Amek nezmer ad t-nekkes? d isteqsiyen i ɣef ara neɛreḍ ad d-nerr dduṛt-a. 

<p style="text-align: center;"> D acu-t waṭṭan n wazi ? 

 D aṭṭan yeṭṭuqten, yettnernin mkul aseggas. Itekk-d seg walluy n wučči si lisṭuma ɣer ugerjuj, umbeɛd aṣubbu-s ɣer din, deffir telqimt. D lehlak yettruḥun yettuɣalen, s umata d axfifan. D acu, llant kra n tegnatin timengar, anda yezmer ad d-islal axenzir (cancer) n ugerjuj, labeɛda ma amdan ikemmel i yiman-is s yir tannumi n wučči .

<p style="text-align: center;"> Acu-tent ccirat n lehlak-a ? 

 Wazi, s umata, yettban-d s uqraḥ akked imirẓig. Aqraḥ-a, amzun d urɣu, yettḥaz tifkert n wul, yettili umbeɛd talqimt, labeɛda ma yeṭṭinnez umdan neɣ yuɣal d tinnegnit. Ma d imirẓig, d aman iwraɣen, imerẓuga, ttalin-d arma d agerjum neɣ d tanzarin. Terẓeg-nsen tečeṭṭin ayendin tudert. Acu kan, llant kra n ccirat-nniḍen iteffren lehlak-a: aqraḥ n uɛebbud, aseblaɛ iweɛren, iriran, tuzzya n leɛqel…atg. Tikkwal, arma yennerna wazi, ara as-ifaq umdan.

<p style="text-align: center;"> Amek nezmer ad t-nekkes?  

 Ɣas yettili-d usnulfu, mkul aseggas, di ttawil n usejji mgal wazi, ad yeqqim lsas n uḥareb seg-s d aqader n ddeqs n yiwellihen am tikli deffir telqimt d uṭixxer i uṭinnez akked d tguni, tiririt n lewhi ar yal učči i d-yeslalayen wazi, d usenɣes-nsen syin tawakksa-nsen seg telqimin n yal ass am, ccrab, ddexxan, tassemt, lqahwa, ccakula, laḥrur, ayen qessiḥen (ifelfel aqesḥan, lahrisa akked tlimett d lgazuz. 

<p style="text-align: right;"> Salima Dali  

  
 Tebḍa Rğawna ɣef snat n tuddar. Seg sbiṭar Sanatorium d asawen, d taddart n Lbour, anida yella uɣerbaz alemmas atmaten Malki d uɣerbaz amenzu, kra n tḥuna d leqhawi. Ad tkecmeḍ taddart tis snat Tacht, ad tafeḍ dinna lemqam n Sidi Beloua uɣur i d-ttasen aṭas n lɣaci. Am wakken yella, daɣen, uɣerbaz alemmas aqdim d uɣerbaz amenzu Bounar Belkacem , llant tḥuna yemxalafen, xas ma Rğawna d snat n tuddar ɛlayen , yesɛan tafulki , teqreb ɣer temdint, maca aṭas i d-yettasen n yimdanen ɣer dinna , yal wa sani i d-yettruḥu abeɛda imuḍan i iqesden sbiter n Balwa maca ad naf iberdan-nsen d udyiqen mliḥ , ɣzen yakk. Dɣa ddurt kammel, inehharen beddlen abrid, acku taddart n Lbour xedmen deg-s iqadusen n usufeɣ n waman, uɣalen ttasen-d seg taddart n Tacht. Bḍan ifurguten, llan wid yettawin kan ɣer sbiṭar akked Tacht, llan wiyaḍ, ttawin ɣer sbiṭar akked Lbour ayen i yestqelqen imuḍan d yixeddamen imi i d-yettili-d cwiṭ n leɛḍil. Ɛyan yinehharen seg ucetki akken ad d-yili useggem n yiberdan-agi, maca yiwen ur d-yerri i teɣri-nsen nnig n semmus n yiseggasen-aya, nutni d acetki ulac. Zgan inehharen d imenɣi anwa ara yeğğen wayeḍ akken ad iɛeddi. Msefhamen yimezdaɣ n Rğawna akken ad ɣelqen iberdan deg ussan i d-iteddun, maca ayagi ad d-yawi lemḍara ama i yimuḍan ama i yinelmaden ara yesɛeddin irmawen n ukradyur wis sin. Llan wid yebdan ass n ahad , llan wid yebdan ass n acer 26 deg furar, ɣef waya mi d-nesteqsa inehharen d yimezdaɣ n Rğawana, tiririt-nsen yiwet : «neɛya , neṣber, neṣber ulac d acu ixedmen iberdan, simmal ttkemmilen xessren, ar melmi ara nettrağu, tewweḍ tfidi s iɣes’’, i d-nnan

<p style="text-align: right;"> Z.A.Y. 

<div> 
  
 Wid akk yettidiren i qerben ɣer umaḍal n tzizwa, seg yimrebbiyen-nsen ɣer medden i tetten tamemt, gren tamawt amek yewɛer taggara-a, ad tafeḍ tiẓeḍt i d-ixeddem ubeɛɛuc-a aseɛdi. Am wakken yewɛer ugar, akken ad tt-id-taɣeḍ, abeɛda ɣur kra n yiterrasen. Aɣilif amenzu, n tuqin n tamemt, yekka-d seg tallit-a i nettidir gedged, ideg tettheggi tegrest i tuffɣa, tettqarab-d simmal tefsut, tasemhuyt n tzegzewt d yijeǧǧigen i beqqunt tzizwa. Awal n kra n yimrebbiyen n tzizwa yezzi kan ɣef waya; ur d-tettili aṭas n lɣella deg tegrest, armi tettxussu deg yal amḍiq n yidurar. Ma yella d ugur wis sin n teɣlayt n tamemt, ula d win icudd ɣer wayen i d-glan wayyuren-a yezrin, imi aṭas seg wid yesɛan tamemt senzen-tt deg umwan iɛeddan. War ma nettu wid i itekksen i yiman-nsen. Ihi mi ulac-itt, yewɛer ad tt-tafeḍ, teggra-d kan ad teɣlay. Tettawaḍ ssuma-s ɣur kra n yikerrazen armi d 7000 n yidinaren i ukilu. Seg tama-nniḍen, ur yeǧǧi lḥir wid yennumen tamemt, ɣef wamek ara afen tamemt taqurant. Imi imɣaren-nneɣ qqaren-d: ‘’akken ad d-fkent tzizwa tamemt yelhan, ilaq ad ksent aṭas deg lexla, ur ilaq ad asent-tettakkeḍ aṭas n ssker’’.<span style="white-space: pre;"> </span> 

<p style="text-align: right;"> M. K. 

<div> 
  
 Tezzi-d tura ddurt neγ ahat yiwen n yimalas segmi uγalen yinelmaden γer uγerbaz. Wiyaḍ i tikkelt tamezwarut ara yawḍen γer twacult-nsen tis snat.Ɣer leḥsab n yigemmaḍ i d-tefka teγlift n usegmi, ad naf d akken 4 373 222 n yinelmaden deg uγerbaz amenzu, 2 820 172 deg uswir alemmas, 1 222 687 deg tesnawit. Seg twilayt n Ouargla i d-tefka Massa Benghabrit licara n unekcum s wudem unṣib s aγerbaz anda i teḥder i temsirt tamenzut yerzan ttrebegga d uḥareb γef twennaḍt. Tamsirt-a d tin i d-yettunefken ass amenzu deg merra n yiγerbazen n tmurt, imi d tallit iwulmen i wakken ad tennerni deg yiman n unelmad leḥmala n twennaḍt, tezdeg d useḥbiber γef ugama. D tagnit daγ i tneγlaft n usegmi i wakken ad d-tbeggen abrid i d-tenjer d wayen yetturajun ad yaweḍ γur-s uγerbaz azzayri. Aḥric agejdan d win yerzan aswir ilaqen n yinelmaden, win ara d-yasen s lxedma d ubeggen n lebγi. Ɣer tama n waya, Massa Benghabrit, tressa tikli n useggas-a aγurbiz γef « Aγerbaz aγerman amerkid » win ara yefken tagnit i yizzayriyen i merra ad γren deg uγerbaz anda ara d-awin tamussni d tussna. I useggas-a, am wakken i yetturaju, deg uγerbaz amenzu, ad d-yili umaynut deg wahil yerzan aswir wis kraḍ d wis ukkuz, imi tullsa n tira n wahilen tella-d yakan s teγzi n useggas yezrin. D ayen ara yeğğen imaswaḍen ad ilin deg lmendad i yiselmaden ara yeṭṭfen iswiren-a i wakken ad ssifsen fell-asen taɛkemt. D acu kan, ayen ttaggaden yimawlan d lixsas n yiselmaden i tarwa-nsen. Ɣef leḥsab n wayen i aγ-d-yewḍen d isallen, deg waṭas n temnaḍin, iγerbazen ur ten-tḥuz ara taluft-a, maca yella wanda i d-yella lixsas, labeɛda deg tudrin ibeɛden. Ulamma tella-d akka temsizzelt deg waggur n γuct yezrin, mazal kra n yimukan ur ttwaṭṭfen ara. Aya, d ayen ara d-yilin s uɛeggen-nsen seg lejrida n leɛdil. Ma d ayen yerzan adlisfus, am yal aseggas, mazal akka ddeqs n yiγerbazen i yettrajun ad t-n-yawed, ahat d yiwen n uɛewwiq i d-yettuγalen yal tikkelt.

  M. Smail 

  
 I lmend n usmekti n umulli wis mraw (10) n tmenɣiwt n Aissat Rabah, deg 12 tuber 2006 , tella-d tezrigt tis 4 n temsizzelt ‘’Aissat Rabah n taddart tazeddgant n lwilaya n Tizi Uzzu’’.

 Ɣef waya, anemhal n twennaḍt, Mass Messella Mohamed , yemmeslay-d amek i d-tella temsizzelt-agi. Aseggas ummid, nutni ttruḥun ad d-walin tuddar yettekkin. yYewweḍ umḍan n tudrin i ixedmen timsizzelt-agi ɣer 73, aseggas-agi. Ma deg useggas n 2013 llant 39. Yettili-d usizdeg ama deg yiberdan, tiliwa, d tajmeɛt, lemqamat , lebni n yixxamen n yilmeẓyen , timkerḍiyin d waṭas nniḍen. Cebḥen –tent s yijeğğigen , sbiɣa. Lxedma –agi n tezdeg deg yal taddart, xedmen-tt s tcemliyin , d axeddim igerrzen n yilmeẓyen , iḍefren abrid i d-ğğan lejdud. Timsizzelt-agi, texleq-d tismin gar tuddar anta ara d-yufraren d tamezwarut . Ayagi, d ayen yesefrahen imi tismin ɣef tezdeg d uɛaned , d useḥbiber ɣef twennaḍt, rnu ɣer waya, tafulki n tuddar n leqbayel, cebḥent seg zik. Maca s uwennaɛ d ureqqaɛ-nsent, kemmlent ccbaḥa. Anemhal n twennaḍt yenna-d dakken yewɛer akken ad textireḍ anta i izeddigen imi 73 d tid yettekin, 25 d tid ixedmen ayen iwumi zemrent akken iwata , maca seddis kan i d-yufraren. Drus , gar tuddar-agi i d-yufraren, ad naf tamezwarut d taddart n Boumessaoud deg tɣiwant n Imsouhal , deg Iferhounen, taddart tis snat Aourir ouzemmour deg tɣiwant n Akbil, Ain El Hemmam, taddart tis kradet taddart n Bouaouen n Idjer, tis ukkuẓet taddart At Adella deg Abi Youcef n Michli, tis semmuset taddart n Boudjellil n Irdjen, tis seddiset d taddart n Ait Izid deg Souk Letnin Aneɣlaf n tezdeg n twennaḍt i iḥedren i tikci n warazen deg uxxam n yidles Mouloud Mammeri ass n umhad, 13 deg tuber 2016, netta seg tama-s, yefka i taddart tamenzut i d-yufraren, Boumessaoud, 10 n yimelyunen n yidinaren, semmuset i d-yegran daɣen, wwint amur-nsent. Aṭas i d-yusan ad walin , ama d tidukkliwin, ama d imdebbren n tɣiwanin d tudrin. Yerna aneɣlaf n tezdeg n twennaḍt iṛeggem-asen belli iseggasen i d-iteddun mačči kan seddiset n tudrin , s kra n tin ara yettekin ad tesɛu arraz , ɣef leɛtab ittɛattiben, abeɛda ilmeẓyen. Ayagi d ayen yessefraḥen s temsizzliyin yecban tigi , ma qqiment zeddigit tudrin, ur neḥwağ ara timdinin , ilaq ad neseḥbiber ɣef ugerruj i nla ( nesɛa), akken ad nhader tawennaḍt ur ttnesebluluɣ ara.

<p style="text-align: right;"> Zakia Ben yahia 

  
 I lmend n usfugel n wass aɣelnaw n useklu d wass agraɣlan n teẓgi, Tiddukkla tadelsant «Tigejdit» n taddart n Ait Zaim, yettabaɛen ɣer tɣiwant n Maâtkas, tesuddes-d tazrigt tis sebɛa n tfaska n tzemmurt. Tella-d tmeɣra-agi deg tlemmast n taddart, tedda ɣef teɣzi n 4 wussan, imi tebda ass-nni n ttlata 21 seg meɣres, temdel tiwwura-s ass n sem 24 seg waggur-agi ideg nella. Aṭas n yidisan i d-isuddsen leqdic-agi, gar-asen , Tiddukkla tadelsant «Tigejdit» akked Tesqamut n taddart n Ait Zaim, Taneɣlaft n yidles, Aseqqamu aɣerfan awilaw n Tizi Uzzu, Aseqamu aɣerfan aɣiwan n Maâtkas, d waṭas n tesyar n uzemmur ama d tiqburin neɣ d titrarin…Ahil yettwaxedmen, yella-d d amerkanti sɣur imsuddsen-agi, aṭas n yirmad i yellan deg ttiɛad, gar-asen tirza ɣer tesyar n uzemmur tiqdimin d tejdidin n tama-agi. Sneɛten-d amek i d-yettili uleqqem n uẓebbuj i wakken ad yuɣal d tazemmurt. Aṭas n temsikniyin i d-yellan, ideg i d-seknen leṣnaf n zzit n uzemmur yellan, d wid n uzemmur, tin tewsatin yemxalafen n tamemt, d tin n talaɣt. Am wakken diɣen i d-llant temsikniyin-nniḍen yecban : tiqnedyar n Leqbayel, isufar i d-ittekken seg zzit n uzemmur, lfeṭṭa, idlisen…atg. Yella-d daɣen usenzi s ubuddu sɣur waṭas n yimyura d yimedyazen, d waṭas n temsikniyin n yidlisen sɣur kra n tezrigin n tmurt-nneɣ. Mebla ma nettu isaragen i d-fken i yifellaḥen d wid yellan deg taɣult-agi n tfellaḥt. Llant-d diɣ tmeɣriwin n ccna sɣur waṭas n yicennayen iqbayliyen. D waṭas n tɣawsiwin d yirmad-nniḍen i d-yellan ɣef teɣzi n 4 wussan-agi, ideg i d-yella ttiɛad. <span style="white-space: pre;"> </span> 

<p style="text-align: right;"> Adaoun Abdel Ghani 

<div style="text-align: right;"> 
  
 Tella-d yiwet n tmagla tarumit (IVRY SEINE ) i d-yessduklen kraḍ n tdukliwin tidelsanin di tmurt n Fransa, deg wass 10 di mayyu 2016 , xedment-d amahil akken ad gen tirza ɣer tama Ukeffadu ilmend unadi , d agerru n thuski tekseb , daɣen d asmeskel adelsan s tallelt n usqqamu taɣiwant n yilemẓiyen Ukeffadu anda yella ɣef uqerruy-is Mass Ghilas Abdous , ussan-a i tt-id-yessekfel ilmendad n yilemẓiyen, deg-s iԑegaglen ama d tiḥdayinn ama d arrac d kra n yiselmaden d talellt i usqqamu anda yella ufus n uselway n tɣiwant mass Haddadou Mhenni. Ahil d ameẓyan kan ur yelli d anesbaɣur , tanezzayt wwḍen-d s tumert anda i d-yella usterḥeb akken iwata , tella temzikent d tifelwiyin n teklut d inaẓuren imeẓynen n usqqamu , syin asiher di tzeqqa n yilemziyen anda tella tgida yezzin gar-asen Mokrane Guacem d aɣella n tfaska n tafat ɣef tidmi tanmezrayt d yidles ɣef tmurt n Leqbayel , d aneɣmas , aselway n tɣiwant , aselway n usqqamu n yilemẓiyen , d yiԑeggalen n tmagla (IVRY SEINE) gar-asen mass Gérard Fenoy , syin tagnit tecbeḥ n terbaԑt n ccḍeḥ n Leqbayel , d tijeğğigin n tefsut , d tisekkrin iḥerqan anda llant yid-sent tselmadin n tmaziɣt.Fɣen-d di tzeqqa ẓran-d imukan di tlemmast n tɣiwant ama d aɣerbaz n uẓawan ‘’Youcef Abdjaoui» tamkerḍiḍt n tɣiwant , taddala n waddal…. Ar deqqal d imekli s seksu n Leqbayel deg uɣerbaz amezwaru n Tzemmurin , d asrad , d tagmat , d tadukli , d iseɣ…..asenfel n adelsan , d asenfel uniwel , yella-d akken iwata anda imbiddalen tiktiwin , tutlayt , idles , tarrayt i yirmad idelsanen , yezri akken iwata urmud-a anda i d-tella tmussni , abeddel n tiktiwin, abeddel n yiḥulfan ….

<p style="text-align: right;">   Azzedine Abdous 

  
 Mazal yettkemmil umaru, amedyaz, Mass Abdelnasser Rabia asufeɣ n yidlisen n yisefra. Seld sin yimezwura i d-yessaẓreg ilindi kan, neɣ deg useggas n 2016, yiwen s teqbaylit iWumi isemma: « Abrid n usirem », wayeḍ s tefransist, yefka-as azwel: « Les blessures du temps », yuɣal-d aseggas-a mmi-s n Tubiret, n temnaḍt n Cerfa, s udlis-is wis kraḍ i yesɛan isem: « Les espoirs perdus ». Taktabt-a tamaynut, teffe¥-d ass n 17 deg wayyur-a n ṭuber, ɣur teẓrigin Merabten n Tezmalt. Ma nemmeslay-d ulamma cwiṭ ɣef udlis-a i d-ilulen, ad d-nini d akken yettawi ddeqs n yisebtar, iɣef rsen 31 n yisefra, ttwarun ɣef qeddac n yisental yemgaraden, yessetna-ten umeskar am tezrart s wawalen d yisekkilen. Gar yisental-nni, ad naf wid n lɣerba, tayri, timetti, akked tejmilin. Maca tuget seg-sen, d wid iɣef yettwaḥuza umedyaz Abdelnasser Rabia, neɣ d wid i yesnernan asḥissef d ameqqran, ama deg wul-is, ama deg wulawen n yimdanen s umata. «Ssefriɣ aṭas ɣef leḥzen d yiɣeblan n tudert deg tektabt-iw tamaynut. Yal amdan, iban ur yelḥiq ayen yebɣa merra di ddunit. Ɣas yella wayen yessarem yiwen yewweḍ-it, lameɛna yella usirem ur yezmir ad t-yelḥeq. Dɣa yettili-d wass ideg yettruḥu usirem-nni seg wulawen n wid yessaramen», i d-yenna Mass Abdelnasser Rabia. D aya i t-yeǧǧan ad yefren i tektabt-is azwel-a: « Les espoirs perdus ». Yuɣ lḥal, adlis « Les espoirs perdus » yella tura deg tnedlisin, yettnuzu s wazal n 100 n yidanaren. 

  Kaisa Khalifi 

  
 Uggur n lexṣaṣ n tedrimt tabaranit (Euro), d win id-ibbanen di deqs n lbankat n lwilaya n Tizi-Wezzu, di ssin wagguren yezrin (yennayer d furar). Annect-a ibban-d deg yemdanen i itteqsaden lbankat yemgaraden, am BDL n Wizgan, BADR n Yiɛeẓẓugen d tid niḍen, xarṣum wid yefɣen tastaɣt, ttcetkin ɣef lexṣaṣ-agi d laɛḍil id-yellan di laxlaṣ-nsen, imi llan yemdanen ger-asen imɣaren meqqren ttasen-d ɣef 03 n ssbaḥ d araju s zdat n lbankat rnu kkaten-d amecwar ɣezzifen di temnaḍin ibaɛden akken ad-qḍun tiɣawsiwin-nsen, maca ttuɣalen d ilmawen.

 Ɣef annect-a, imdanen-agi id-ijebden tadrimt-nsen di lbankat sarmen akken aɣbel-agi n lexṣaṣ n tedrimt tabaranit, ad-yefru ɣef zik lḥal i usenqes n taɛkkemt fell-asen.

<p style="text-align: right;"> Islam Bessaci 

  
 Anwa uṛ nessin aṛa Louiza tanaẓuṛt taqbaylit yesɛan taɣuct yesfan am aman? Tacennayt-agi yesɛan amezṛuy deg cna aqbayli, tekcem ɣeṛ umaḍal n cna deg useggas n 1978. D dda Slimane AZEM is-d ixedmen lkuṛaǧ imi yesla i taɣuct-is, tɛeǧeb-as aṭaṣ ! Seg tezlit ɣeṛ tayeḍ, seg tesfift ɣeṛ tayeḍ, Louiza texdem yakan isem, tewwid amkan-is geṛ inaẓuṛen imuqṛanen. Louiza iwumi yenna yiwen wass unaẓuṛ Idiṛ: « Mti t-cennuḍ as t-iniḍ d-iduṛaṛ n tmuṛt leqbayel i yecennun! ». Tanaẓuṛt-agi tecna ɣef yidles Amaziɣ, ɣef yizeṛfan n tmeṭṭut, ɣef yiɣublan n tudeṛt, ɣef tayṛi lakked timeɣṛiwin. Imesfliden ufan ayen bɣan deg tizlatin-ines acḥal ḥlawet yeṛna s ṣṣut-is ḥninen aṭaṣ. Akka, aṭaṣ i d-yennan belli Louiza d taɣuct geṛ tuɣac n tcennayin ifazen aṭaṣ deg cna aẓẓayṛi. Tizlatin-is ttwasnent aṭaṣ deg wannaṛ n cna aqbayli. Abṛid i d-tewwi ɣezzif. Ɣuṛ-s akka azal n 40 iseggasen deg waḥṛic n cna. Teskles azal n 25 tesfifin neɣ n-iḍebṣiyen. Nna Louiza tettaṛu isefṛa, txeddem aẓawan, tesseklas tizlatin-ines. Ttacennayt s wazal-is. Tikkelt-a, tessufeɣ-d aḍebṣi amaynut ass n 8 deg Maɣṛeṣ yezṛin. Textaṛ-d ass-nni n lɛid amaḍal n tmeṭṭut, imi d-azamul n-umennuɣ ɣef yizeṛfan-is. Louiza d yiwwet akkeni n tmeṭṭut tagṛawliwt, yekkaten ɣef yizeṛfan n tlawin s-umata. Ɣef ayagi i textaṛ ass-nni n 8 deg Maɣṛeṣ akken ad d-ssufeɣ aḍebṣi-ines wis 25. Wagi t-semmay-as : »Afus-ik deg ufus-inu ». D tiɣṛi i waṛgaz, azgen nniḍen, akken ad mmuqlen imal di sin yidsen, imi ddunit tebna fell-asen. D tiɣṛi daɣen i waṛgaz, i gma-s, i wemɣaṛ-is akken ad dduklen afus deg ufus akken ad idiṛen deg telwit, mebla caḥnat, mebla iniɣ geṛ tmeṭṭut d waṛgaz. Aḍebṣi-agi id d-tessufeɣ Nna Louiza llant degs azal n 10 tezlatin. Geṛ-asent nezmeṛ ad nebdeṛ: « Dayen uṛ ttamen-ɣ yiwen », « Aṛqiqes! », »Uṛiɣ-ak tabṛatt », »Usiɣ-d ɣuṛwen », »Ttɣiḍen-iyi yilmeẓyen », »Anef-t-iyi! ». Tizlitt-agi taneggaṛut, « Anef-t-iyi! », d yiwwet akkeni n tezlitt anda Louiza tegeṛ-d tiɣṛi i tmetti akken att-fek tilleli i telmeẓyin, iḥussen iman-nsent am akken ttuaṛzent s laɛwayed lakked d ttɛessast. Deg tezlitt-agi, Louiza am tnaẓuṛt yeṛfan, tecna: » anef-t-iyi uṛ ay ttɛassa-t aṛa. Anef-t-iyi kṛa uṛ texdim-ɣ aṛa. Anef-t-iyi ɛeẓṛayen uṛ t-ugad-ɣ aṛa. Anef-t-iyi ulac win yemmuten yuɣal-d. Akken aɣ-id yawi lexbaṛ. Aɣ-i-d-yini f-ayen yeẓṛa. Ma d elḥaq neɣ d elbaṭel ». Ayagi d tiɣṛi n tiɣuwwewt n tmeṭṭut yebɣan atteṛṛeẓ ackal i as d-yexdem weṛgaz seg zik. Louiza uṛ t-ttezzi aṛa iles-is sebɛa tikkal deg yimi-s akken ad d-ini ayen yellan ɣef wul-is. Yuɣ lḥal d nettat, am tinaẓuṛin nniḍen, i d-iles n tlawin yettuḥeqṛen deg yixxamen nsent, neɣ deg yixeddim nsent. Ma newwid awal ɣef tezlit nniḍen, tagi d « Aṛqiqes! ». D yiwwet n tezlitt yelhan aṭaṣ aṭaṣ, imi tessawal i cḍaḥ d lfeṛḥ. Akken medden ad ksen ɣef ulawen nsen yeččuṛen, yagi deg yiseggasen-agi n tezɣent, anda tamɛict tuɣal tuɛeṛ aṭaṣ ɣef yiẓẓayṛiyen. Ma wezzil wawal, ad d-nini kan belli aḍebṣi-agi aneggaṛu n Nna Louiza yelha dayen kan. T-geṛz-it mliḥ deg yal tama, ama d-aẓawan, d-isefṛa neɣ d taɣuct. Imesfliden uṛ nedmen aṛa ma slan i uḍebṣi-agi n Louiza, yeqqimen akka ttilemẓit.

<p style="text-align: right;"> Syohax.Y 

  
 Yemma-s tεuhed Ṛebbi, tedda-as di lebγi. Tuγ-as aεeqqa issawalen, terna-as alγem d taklitt. Taqcict teddem-iten, tuγ abrid-is, tṛuḥ ad tnadi γef watmaten-is. Teggul, tenna-as: «Ɛahdeγ-k, a Ṛebbi, ur d-nṭiqeγ alamma d asmi ara d-nnulfun watmaten-iw». Tṛuḥ, tiγilt iwumi tfel γas ta, tiγilt iwumi tfel γas ta. Armi qrib ad taweḍ, taf-n yiwet n tala n taklatin. Yuγ lḥal, txutel-itt deg ubrid taklit, tuker-as aεeqqa-nni yessawalen. Mi tfaq teqcict-nni, yaf-d lḥal ur tezmir ara ad as-tsiwel imi tεuhed Ṛebbi ur d-tenṭiq alamma nnulfan-d watma-s. Mi wwḍent γer tala n taklatin, tenṭeq γur-s taklit tenna-as: «Sired tura dagi». Taklitt teẓra d acu i d lmeεna-s. Teddem teqcict tessared di tala-nni, dγa tuγal d taklit taberkant ula d nettat. Ddant, ddant, ddant… armi wwḍent γer tala n tḥerṛiyin, teddem talkit-nni aεeqqa-nni yessawalen, tessared yis-s din, dγa tuγal taklitt d tacebḥant. Mi d-kkrent ad kemmlent abrid, tettu-n aεeqqa-nni yessawalen di tala. Armi wwḍent γer watmaten-is, taklit-nni terra iman-is d nettat i d uletma-tsen. Feṛḥen yis-s, rran-tt d tamṛayt n uxxam. Ma d uletma-tsen rran-tt d taklitt, tkess-asen ileγman. Ttaken-as taḥbult n uqecquc. Kul sṣbeḥ, ad teddem taḥbult-nni, ad tenheṛ tajlibt-nni n yileγman γer teγzut ad ksen. Mi tewweḍ γer din, ad tali s ufella n yiwen uẓru, ad tcennu: «εlay! εlay! εlay! Ay aẓru! Ay aẓru! Ad waliγ tamurt n baba d yemma! Ad waliγ baba d yemma! Taklit rran-tt i uxxam! Uletma-tsen rran-tt i yileγman! Rut ay yileγman ma ad trum! » Dγa ileγman-nni msakit ad ttrun, ala yiwen, d aεeẓẓug. Akken, akken, akken armi d yiwen wass, yenna-asen yiwen deg watmaten-is : « Ileγman-inna-nneγ simmal ḍeεεfen. D acu ten-yuγen akka? » Wayeḍ, yenna-asen: « Wissen acu i sen-tettak εni taklit-nni? »… Tettkemmil…

  Seg tgemmi taqbaylit 

  
 Ur tgerrez ara liḥala n udawi deg sbiter n Uqbu. Gten wid yimauḍan yettrajun, xussen aṭas n ttawilat, ladɣa imekwan akked tzeɣwin. I wakken ad iwali umuḍin uamejay, ilaq ad iraju ugar n tlata n tsaɛtin, acku ttilin kan sin n yimejjayen i wacḥal n medden. Agemmuḍ n yimezdaɣ n tɣiwant n Uqbu, yettnerni seg wass ɣer wayeḍ : nnig 1OO alef, ma d sbiṭar yeqqim d win akken kan i t-id-teǧǧa Fransa. Tikwal imuḍan ur ttafen ara amkan ideg ara ḍelqen iman-nsen, wama tezdeg, dayen-nniḍen, mačči tikelt neɣ snat i d-rbant tlawin deg yixxamen acku ulac imukan. Ma nmuqel akka ɣer wallalen yellan di tɣiwant, ad naf belli tezmer ad tbeddel liḥala deg i yella sbiṭer ass-a. Ma fkan-d afus n tallelt. Maca, aya werjin yella d aɣilif-nsen, yettawi-t-id umeddaḥ di teqsiṭ di lawan n tefranin kan. 

<p style="text-align: right;"> B.B 

<div> 
  
 Llant ussan-agi deg tmurt n Fransa aṭas n tedyanin i yerzan ladγa aswir aɣerfan akked usertan imi, deg tefranin n uḥric amezwaru, bedden-d kra n yimakdaren n tama tazelmaḍt akked teyfust, llan daγen wid i yellan deg teyfust d tqernit akked wiyyaḍ. I wakken ad d-nessefhem aya, ilaq ad nẓer amek i leḥḥunt tefranin deg tmurt-agi. Taselwit n « François Hollande » qrib ad tekfu imi tebda seg 2012, tasgagt n uselway n tmurt-agi, tettaṭaf 5 n yiseggasen. Deg tegnit gar 2012 akked 2016, ḍrant aṭas n tedyanin; aṭas gar yiγerman n Fransa ur asen-teεǧib ara tselwit n Hollande imi tasertit-is teḥres-iten deg texlaṣ n leɣramat n yal ṣṣenf akked temεict i yernan ɣlayet, rnu ɣer waya, caḍent tṣerrifin, ladɣa rrebrab i yewten ussan-agi i yezrin deg tmanaɣt « Paris » akked « Nice » d yimeḍqan-nniḍen; izeggad deg lxuf n yifransawiyen yerna ixleq-d « Tislamufubit ». Tasertit n Fransa s umata tebḍa ɣef 03 n yiḥricen igejdanen : 

 
 1- Win n teyfust deg wacu i llan « Igduden » i yettsenεit umakdar « Fillon ». 

 2- Win n teyfust taqernit i d-tettsenεit « Marine Le Pen » 

 3- Win n umur aẓelmaḍ i d-yettsenεit « Jean Luc Mélenchon ». Llan widak n tlemmast d aɣen, maca ur sεin ara azal sdat n wid i d-nebder aya. Deg umur amezwaru, bedden-d 11 n yimakdaren, gar-asen ilaq ad d-bedden sin seg-sen. Imi fukkent, tuγ bedden-d « Emanuel Macron » akked « Marine Le Pen », sin-agi, bedden-d i wakken ad sneεten iman-nsen i umur wis sin n tefranin yellan ass n 7 Maggu i iɛeddan. Macron, iqqar : « Nekk ur ttekkiγ d yiwen seg-sen » imi aṭas i as-yeqqaren d akken d « Hollande » i t-iεawnen s yimeɣnasen i t-id-yettcekkiren i wakken ad ikemmel deg tsertit-is (« Macron » yella uqbel d aneɣlaf n tiẓraf n « Hollande »), maca lxuf n wiyaḍ yella deg « Marine Le Pen »; ugaden ad tawi amur wis sin, acku ahil-ines, ẓẓaren belli deg-s ccek, gar tenqiḍin n wahil-agi : Tuffγa seg uttekki n udrim n « Euro », aεiwwed n leqwanen i yeεnan timinigt ..atg. Abrid-agi deg wacu i t-tewwi « Marine Le Pen » amur amezwaru, yesmektay-d asmi i t-yewwi baba-s « Jean Marie Le Pen » deg 2002 sdat n uselway afransawi « Chirac », imir-n d aɣen qrib yewwi-tt baba-s deg umur wis sin. Ass-nni n Larebεa 03 deg Maggu, mlalen « Macron » akked « Marine Le Pen » i wakken ad gen inaw d uzɣan gar-asen sdat n yimeɣnasen i ten-yessteqsan ɣef wayen i bɣan. Idelli n lḥedd i fernen aselway n tegduda n tmurt n Fransa, akka i xtaren Macron i wakken ad yili d aselway n tmurt.

  Abdennour Hamitouche 

  
 Ilmend n tuγalin n yinelmaden γer leqraya useggasen 2015/ 2016, imawlan n yinelmaden tteqsaden s waṭas tiḥuna ideg iznuzuyen dduzan d tγawsiwin n leqraya, akked tiḥuna i ittewxeṣen i lebsa n warac imecṭaḥ. Maca tuget n yimawlan n yinelmaden sḥasfen aṭas γef leγla id-ibanen di lbiε n dduzan n lakul, imi adlis n 120 n yisebtar yeswa 45 n yidinaren, tafelwit 300 idinaren, aqrab ger 1500 d 2800 idinaren, imyuyen n wannuγ ger 120 d 200 n yidinaren…atg. Γef yiles n kra n yemdanen, nnan dakken amdan yesεan ger 03 d 04 n yinelmaden, ur-yezmir-ara ad-iqabel taswaεt. Γef aya mera imawlan n yinelmaden sarmen ad-tuγal rrxa, syen sutren deg yemḍebren taεna temsalt akken ad-gren tamawt i weγbel-agi, akken ad-tenqes taεkkemt γef yimawlan n yinelmaden, d usebγes n waḥric n leqraya.

<p style="text-align: right;"> Islam Bessaci 

  
 Mebɛed mi nerza, ddurt iɛeddan ɣer Tala Amara, smana-a, nkemmel srid d asawen, i wakken ad d-nawi awal, tikkeklt-a, ɣef taddart n Tala Mahriz. Tezga-d taddart n Tala Mahriz deg tɣiwant n Irdjen, deg lɛerc n Wat Yiraten deg lwilaya n Tizi Uzzu. Ɣef usamer-is, ad naf snat n tudrin : Adouz d Ighil n Yifri, ɣef umalu, taddart n Adni, ɣef ugafa, Tala Amara, ma ɣef unẓul, llant,diɣ, snat n tudrin : Boudjelil d Ibehlal.

  Takerḍa n Tala Mahriz. 

 Tebɛed Tala Mahriz ɣef temdint n Tizi Uzzu s wazal n 16 n kilumitr. Zedɣen deg-s, qrib, 1500 n yimdanen. Llant deg-s rebɛa n tliwa : Tala Mahriz, tala n ufella, tala n wadda akked taɛwint Ou Amar Ou Achour. Am wakken llan deg-s 3 n yiḍwaren : Tazeqqa n Wat Zitoun, Mahriz akked Wat Salah. Ma d aḍwar wis rebɛa, ‘’Tiɛerbiyin’’, yuɣal ɣer tɣiwant n Tizi Rached. Ɣef uḍwar-agi, dɣa, i aɣ-d-yenna Dda Ramdane :’’zik aḍwar ‘’Tiɛerbiyin’’, d aḍwar aqdim, yettabaɛ Tala Mahriz. Deg useggas 1986, kkren-d yimezdaɣ-is, bɣan ad d-kksen iman-nsen seg tɣiwant n Irdjen u ad uɣalen ɣer tɣiwant n Tizi Rached. Ihi, iruḥ uselway n tɣiwant n Tizi Rached akken ad d-iẓer aselway n Irdjen ɣef temsalt-agi. Syin, yerra-as-d uneggaru-a :’’lɣaci ma tebɣiḍ ad ten-tawiɣ, ha-ten-in ɣur-k, ma d akal ula i k-yawin’’. Tala Mahriz, akka tura, ur yelli kra i tt-ixussen : lgaz, iberdan, aman d trisiti. Tesɛa, amekkan n usejji, aɣerbaz i tebna Fransa deg useggas n 1955, lbusṭa, 3 n leǧwameɛ, acu ur ttẓallan ara akk deg-sen akked temkarḍit i tebna tiddukla ‘’Le Défi’’ 

  Isem n Tala Mahriz. 

 Semman-as Tala Mahriz imi winna i tt-yebnan isem-is Mahriz. Deg taddart-a, tamsalt n yisem tefra seg zik. Ẓran akk ansi i d-yekka. Acu kan, taddart ur tewwi ara isem n tala neɣ n tliwa timezwura. Tala-agi i yettusemman ɣef Mahriz, kkan-d waman-is seg tala yellan nnig-s, Tala Ufella. Yebna-tt Mahriz, i yellan d amdan aberran, dɣa semman-as Tala Mahriz. Syin, tɛawed-as lebni Frasa. Tiliwa teqdimin mazal-itent ar ass-a xas ulamma yiwet txab, tayeḍ tergel. Zik, ɣef wakken i aɣ-d-nnan, tala n ufella, ttagmen seg-s aman n tissit, ma d tala n wadda, ssirident tlawin deg-s iceṭṭiḍen. 

  Imezwura ɣer taddart-agi   

 Amur ameqqran n yimezdaɣ n taddart Tala Mahriz, kkan-d seg Tmazirt i yellan akka tura deg tɣiwant n Irdjen. Uqbel ad zedɣen din, meḥsub deg Tala Mahriz, xeddmen lexlawi-nsen deg uzal, melmi i d-tewweḍ tmeddit ad alin ɣer taddart n Tmazirt ad ṭṭṣen deg yixammen-nsen. Ɣef wakken i d-nnan, imezwura i d-iṣubben zedɣen din d tiwaculin n Wat Zitoun, At Salah d Ibendawden.

  Amezruy d tmetti n Tala Mahriz. 

 Zik, Tala Mahriz tella d azaɣar, d akal n yimezdaɣ n Tmazirt. Ṣbeḥ, ad d-ṣubben ad xedmen tafellaḥt-nsen, tameddit ad uɣalen ɣer yixammen-nsen akken armi d asmi i yebdan zeddɣen dinna. Tala Mahriz, mechuret s tazart, azemmur d ukermus. Tella ar ass-a, deg taddart, tissirt taqdimt n uzemmur (ha-tt-an deg tizi n nger). Nnan-d wwin-d iɣuraf-is i iweznen acḥal d aqendar, seg Wat Dwala. Ṣubben-d adrar, ulin wayeḍ. Llant, diɣ, ugar n sebɣa n tesyar n waman ɣer tama n tassift : teddunt s waman mačči s yiɛidiwen neɣ s yiserdyan. Ẓẓaden yis-sent irden d temẓin. Yeqqim-d ala later-nsent, akka tura : Ur d-yelli kra n useḥbiber fell-asent ; yečča-tent yinejjel. Akken i as-yenna winna :’’am rrezg-ik a mmi, ad d-tekkseḍ tizwal si ṭṭaq’’. 

  Mechuret, diɣ, Tala Mahriz s Ccix-is Sidi Ali Abehlul, i d-yusan seg taddart n Yibehlal. Nennuda fell-as imi yella usefru-a :  

 A Sidi Abehlul amɣar 

 A win iwumi caben yiɣallen.

 Sebɛasnin yedduri lɣar,

 S ddaw n tmurt i yettili.

 Yefka-as jeddi-s lesraḥ,

 Yerkeb ɣef yizem ɛari.

 Imi nesteqsa ɣef teqsiṭ n usefru, nnan-aɣ-d : ‘’ yella Sidi Ali Abehlul yettrebbi izem. Yewweḍ lḥal anda yeṭṭes deg yiwen yifri 7 n yiseggasen mebla ma yeffeɣ-d.Ihi, nebɣa ad nwali ifri-a, ladɣa, imi i aɣ-d-nnan mazal llant tarkiḍin-is ar ass-a. (lmeqsud-nneɣ mačči d asekfel n tidet neɣ n lekdeb. Nekni, iswi-nneɣ d asiweḍ n yisallen akken i aɣ-ten-id-nnan. Syin, yal ameɣri s tikti-ines). Nedda d ṭṭbib Nadir Kechabia. Deg ubrid ɣer yifri i yellan ddaw n taddart ɣer tama n tassift, yal mi ara d-nemlil d yimɣi neɣ d ufrux, ad aɣ-d-yini ṭṭbib-agi ameẓyan isem-is. Akka i d aɣ-d-yesmekti ismawen-agi ur ssinent ara tnuda-s, am : tidekt, uzzu, inejjel, ufni, azeggar, ummad, ulmu, taɣeddiwt…neɣ ismawen n yifrax, am : abuḥeddayed, sibbus, amergu, ajeḥmum, isɣi,tagerfa, lbaz…atg

 Mi newweḍ ɣer tassift, mebɛed mi nelḥa deg teẓgi akked yicerfan amecwar, neṭṭerḍeq srid ɣer umekkan-nni anda yella yifri n Sidi Ali Abehlul. Uqbel ad nṣub ɣer yifri, nwala kra n later i aɣ-d-nnan d tirkiḍin n Sidi Ali Abehlul. D’’tirkiḍin’’ daxel n ublaḍ, meqqrit nezzeh, ad as-tiniḍ n udinuẓur. Syin, nekcem s uḥrured (yedyeqq maḍi) armi newweḍ ɣer yifri-nni anda i d-nnan yeṭṭes 7 n yiseggasen mebla ma yekker-d. Nufa d amekkan i ttẓurun s waṭas, ssaɣen deg-s ticemmaɛin. Ɣef wakken i aɣ-d-yenna Mass Kechabia, tlata n tlawin i yeɣlin seg syin-a ɣer tassift. Yenna-d mi ara d-teffeɣ tmeṭṭut seg lɣar-nni, ilaq-as ad d-teffeɣ temendeffirt, ur ilaq ara ad tezzi s uɛrur. Ihi, mi ara d-tettuɣal ɣer deffir, ad teɣli ɣer tassift i ibeɛden s ugar n 30 n lmitrat : d ilem.

  Nkemmel d akessar ɣer daxel n tassift,anda ttazzalen waman s ddaqa, i wakken ad nwali amekkan-nniḍen ɣef wayeg i aɣ-d-wwin ‘’tamacahut’’(Mythe). Nnan-d, yewweḍ-d lawan n tẓallit acu kan Sidi Ali Abehlul ur yufi ara aman ad yestenǧi. Ihi, iweḥḥa-as-d Rebbi yiwen, yenna-as-d :’’tebɣiḍ agerruj, neɣ aman ?’’. Yenna-as Sidi Ali Abehlul : ‘’bɣiɣ aman i wakken ad ẓẓaleɣ’’. Yerra-as-d winna : ‘’ruḥ wwet taɛekkazt-ik deg uẓru ihen.’’ Ihi, yewwet-itt, syin fekkḍen-d waman, i d-qqaren. Ar tura akka yella yiwen uẓru ameqqran yeflan, tteffɣen-d waman seg ṭiṭuc-nni. 

 Acu kan xas llant tmucuha-agi n zik yessewhamen, llant tid n tura yesseḥsafen u yerna d ṣṣaḥ ḍrant. Ɣef wakken i aɣ-d-nnan, yella yiwen yebɣa ad yebnu, yufa timeqqbert n Ṛruman neɣ n Yiṭerkiyen deg wakal-is. Ihi, yekker yeddem-d yesseftatek iẓekwan-nni, yeddem-d timedlin d uẓru akken ma llan, yebna yis-sen. Yella, diɣ, yiwen umekkan iwumi qqaren ‘’Aẓru ibabben wayeḍ’’. Iẓra-a, meqqrit ayen ddin. Tessewham talɣa-nsen d wamek mmbubben. Ruḥen, daɣen, i wakken ad ten-rẓen, ad bnun yis-sen. Seg tama, la d-ttẓurun kra n yiẓra u ttaken-asen lewɛadi, si tama-nniḍen, la ttruẓun wiyaḍ i wakken ad bnun yis-sen !!! D asteqsi kan.

 Imezdaɣ n Tala Mahriz, mazal-iten ṭṭfen deg leɛwayed-nsen : sɛan ttufiq, xeddmen timecreṭ yal aseggas, ticemliyin yal mi ara as-d-tawi…atg Kra n wudmawen.

 Tala Mahriz, tesɛa aṭas n lecyax n ddin. Nezmer ad d-nader, Ccix Meziane, Ccix Ali n At Salah, Ccix Mohand Ouamer d Ccix n At Moula.

 Sidi Ali Abehlul : yusa-d seg taddart Ibehlal i yella deg tama-nni kan n Wat Yiraten. Yesɛa leqder d ameqqran ɣer Wat Tala Mahriz. Wissen kan awal-agi abehlul ma yesɛa ara aẓar akked Beni Hilal ?

 Mouloud Achour : d aselmad, d aneɣmas,d amyaru. Yura aṭas n wungalen akked tullisin. Gar-asen: Le Survivant et autres nouvelles, Jours de tourments, Le Vent du nord, Le Retour au silence… atg Mohand Amokrane Kheffache : d aneɣmas, d aselmad. Yella deg Fransa, syin yuɣal ɣer Irland.

  Ramdane Chibani : d amedyaz yessawalen lḥenni ar tura. Yessekles azal n 4 CD.  

 Dr Nadir Kechabia : d ṭṭbib n n lmal, d aselway n tiddukla ‘’Le Défi’’, d amedyaz. D amdan yettuqaddren aṭas deg taddart-is imi yezga ɣer tama-nsen deg tesqamut n taddart neɣ deg tdukliwin n tama-nni. Yesɛa aṭas n yigerdasen n leqraya.

<p style="text-align: right;"> Hocine.M 

  
 Taɣiwant n Tnebdar, d nettat ara yawin arraz i d-tettheggi tesqamut n lwilaya n Bgayet n temsizwert n tezdeg gar tɣiwanin n lwilaya. Aya d ayen i d-berreḥ lwali n Bgayet ddurt yezrin i tɣamsa imi d-yerza ɣer Sid Aich. Tettuɛeggen yiwet n Tmeɣra deg wussan i d-iteddun i tikci n warraz-agi .

 Win ara yerzun, ass-a, ar tudrin n ṭɣiwant n tnebdar i teddun ɣer lɛerc At weɣlis metwal adrar Ukfadu, ad d-yawi ttbut ɣef waya, imi imezdaɣ n tudrin Tala Tagut , Iger Aɛmar , Tiɣezratin, Cbirdu, Tinebdar, sazedgen tudrin-nsen, fkan amedya di tezdeg, fkan-d tamsirt I wiyaḍ. Tidukliwin, xedment lḥemla-t n useɛlem i yimezdaɣ , tijemmuɛa n tudrin ur stahzant ara , yekfa uḍeggar n yiḍumman deg yiɣezrawen d yiberdan, fuken iqerɛunen deg yiberdan . Ula d imḍebbren n tɣiwant d yixeddamen-is ɣef uqerru-nsen, Mass Benaǧin Braham, xedmen tazmert-nsen, heggan imukan deg ara ttwajmaɛen yiresḍan, ikamyunen n usiweḍ n yiḍumman, rezzun ɣer tudrin deg lawan. Ttwaxedmen iqudas n waman n yizuliɣen, ttwaberzent tliwa ..atg . Nessaram, ad tuɣal tɣiwant n Tnebdar d amedya i tɣiwanin-nniḍen n Bgayet I wakken ad ḍefren deg ubrid-is. 

<p style="text-align: right;"> B.Benhamouche 

<div> 
  
 Amaɛḍur deg tudert-is n yal ass yettmagar-d sin n wuguren: yiwen d win n waṭṭan-is s timmad-is, wis-sin d win n yiberdan n tmurt-is. Deg berra, anda ma yerra umaɛḍur ulac aɣerbaz neɣ d tanegga (agence) neɣ d taska (antenne), neɣ d tadbelt (administration), neɣ d asečču (restaurant), neɣ d axxam n tẓuri (am yimaṭṭafen, axxam n yidles, win n umezgun), i ixemmemen fell-as ad as-d-gen amkan send ad ttwabnun. Dima d taɛkemt i as-d-rennun ma yebɣa ad d-yeqḍu ccɣel seg walbaɛḍ n yimeḍqan neɣ yenwa ad yezdi iman-is i wiyaḍ deg tudert n berra. Uguren-a ladɣa s tseddarin (escaliers), iɣeẓran, imedwan, akked yiberdan ur nemmug (non entretenus) i nutni. Ula d tizeɣwin n yimejjayen yewɛer aṭas lḥal fell-asen iwakken ad awḍen ɣur-sent ad gen tirzi (visite). Imḍebbren n tmurt-a ur ten-id-mmektayen ara akken i d-yewwi lḥal ad as-tiniḍ tamurt n Lezzayer ur tesɛa d amaɛḍur. Amek seg tama tadrimt tella, tettruḥu deg yal asenfar, ma yella d ttawil i umaɛḍur deg yiberdan, deg temdint, akked yimeḍqan sanda irezzu ulac ad d-yili? Deg tmura tiberraniyin, amaɛḍur yettḥulfu s timanit (autonomie) tagaɛmirt mara yezger amnar n uxxam-is akken ad d-yeg kra, acku i wanda yebɣa iruḥ llan yiberdan ttwaqaɛden bedemma i tkalict-is neɣ i ukursi-is yettḥerriken. Ula deg tedbelt neɣ deg uxxam n tkebbanit, ma ur yelli wamek ad yefru ccɣel-is seg uqaɛ (rez-de-chaussée) yella umsali (ascenseur) ara t-yeddmen alama d aswir i yenwa. Acimi ihi imasayen-nneɣ (responsables) ur ttekkaren ad gen akken xersum deg yixxamen i inecced s waṭas umaɛḍur, am tdeblin, tikebbaniyin, rradyuyat…atg. Acku, ma newwi-d amedya n Texzant Taɣelnawt n Ṭṭmana Tinmettit (CNAS) n Xerraṭa, amek seg tama tesnubgut s waṭas imdanen-a i tent-yuɣen deg tfekka-nsen, seg tama ula d anekcum-is (entrée) yuɛer ula ɣef win iteddan s yikessulen, aniɛad ɣef win yettkalayen ɣef tkalict. Mi yettwabna uxxam-nni ilaq tili ssemsawan aswir n unekcum akked win n ubrid n baylek skud sdat-s i tella dɣa. Rnu ɣer-s, ayen yesḥissifen ugar amek almi taxxamt anda sɛaddayen asefqed (akuntrul) i yimuḍan-a tezga-d deg uswir anji (1er étage) mačči deg unedda-yen? Lḥasul, ixxamen i ur nefka azal i umaɛḍur caḍen, ɣef waya yessefk s teɣseb ad yettwaɛiwed leḥsab ed tmuɣli i tceqquft-a n medden ifeclen, anda ara asen-yemmag ttawil deg tal tibnit (construction). 

 Imesdurar ttḥeyyiren ugar

 Tudert n yimaɛḍar n temdint akked wid n udrar ur tsawa ara. Imi, akken yebɣu yili, amaɛḍur n waɣir teshel-as tuffɣa akkin, imi sdat n uxxam-is i yella ubrid, ma yella d amaɛḍur n udrar, deg yimi n tewwurt n tnezduɣt-is ad yaf aɣilif amezwar, i yellan, aha d taksart d aḥecrarruf, neɣ d tasawent mm laɛtab. Yettusemma d taɛkemt taẓayant ama ɣef wid i t-yettawin neɣ ɣef-s s timmad-is. ɣef waya, yewwi-d ɣef yixxamen n tɣiwanin s yiwet, ad ttarran kra n tedrimt i tama swayes ara xedmen iberdan i yimaɛḍar-a bac ad asen-ssisehlen tuffɣa ɣer yibilajen. Ur d ayen yelhan ma yeḍḥa-d umaɛḍur d ameḥqur ula deg taddart-is, ed sɣur wid-is. 

<p style="text-align: right;"> Mhenni Xalifi 

  
 Tberreḥ-d ussan-agi iɛeddan tneɣlaft n usegmi aɣelnaw Mass Benghabrit Nouria, belli ad tili tegnit tis snat i uɛiwed n ukayad n taggara n uswir n tesnawit, yettwassnen s yisem n BAC, si 13 ar 17 yulyu 2017. Leḥsab n wid ur nesɛeddi ara yugar 70 000 n yisnawiyen deg 48 n lwilayat n tmurt, d lwilaya n Lezzayer tamaneɣt ideg yella wuṭṭun ameqqran deg wid izeglen akayad-agi, imi llan 1248 n yinelmaden i ixedmen agellel (retard), deg-sen 782 n yinelmaden d iɣurbizen, ma d 466 d imjerden imunan (ileliyen). Ma d lwilaya n Tamenraset i yellan deg “lqern n ddunit”, yerna yeḥma lḥal ala 21n yinelmaden i t-izeglen, 9 deg-sen d iɣurbizen ma d wiyaḍ d imunan. Takti-agi, tusa-d mebɛed mi yessuter uselway n Tegduda Mass Abdelaziz Bouteflika deg tneɣlaft n Usegmi aɣelnaw Massa Benghabrit, nettat si tama-s tennad-d ihi, imi aseggas-agi ma tezgel ddqiqa ɣef tsaɛet n ukayad, ur ikeccem ara unelmad-nni, ulamma deg lqanun n yikayaden tella nnefṣ n ssaɛa d azref-is ad d-yekcem uqbel-is, ma d tura ksen-tt ɣef ssebba n tufɣa n yisental n yikayaden-agi. Ad d-nsemkti, belli d tikkelt tis snat ara d-tili tegnit tuzzigt i yinelmaden n ukayad n BAC seg yiseggasen 2000 ar ass-agi, imi tella-d yakkan deg useggas n 2001, ussan-nni n Tefsut taberkant, imi aṭas ur nesɛeddi ara tikkelt-nni deg tmurt n Leqbayel.

   Ghani Amazigh 

  
 Zrin 58 n yiseggasen ɣef wasmi ttwanɣan Amirouche d Si El Haoues. Ɣlin yizumal-agi n lgerra deg unnar n yiseɣ ass 29 deg meɣres 1959, deg udrar Sidi Thameur deg lwilaya n Busɛada.

 Ugar n 11 000 n yiserdasen i d-tessewjed Fransa deg txezzabit i as-d-thegga. Xas akken yesserwa-asen lemrar i lɛesker n afransis, maca ttqadaren-t ɣef liǧal tebɣest d trrugza i yekseb. Aṭas, dɣa,i d-yefkan tinigitin ɣef tissas-is akked tiḥerci-s lawan-nni n ṭrad. Am wakken i uran fell-as yimyura izzayriyen. Ad dènebder kra : «Akfadou, un an avec le colonel Amirouche» n Hamou Amirouche, «Le colonel Amirouche, entre légende et histoire» n Djoudi Attoumi, «Amirouche, une vie, deux morts, un testament» n Saïd Sadi…atg Ilul Amirouche Ait Hamouda deg taddart n Tasaft ougemoun, zik d taɣiwant n Ath Ouacif, tura tedda ɣer tɣiwant n Iboudraren, Ath Yanni. Yewwi isem n baba-s Amirouche, yemma-s d Fatima Ait Mendes yelli-s n Ramdane. Yemmut baba-s, yeğğa-ten-id netta d gma-s. Tewwi-ten yemma-tsen ɣer Ighil Bwammas. Teskker-iten-id dinna ɣer xwal-nsen. Yezweğ d yiwetn tmeṭṭut tettili-as. Yexdem deg Relizane anda yella yesnuzuy lfeṭṭa n At Yanni. Yekcem ɣer tsertit, yeğğa Relizane yuɣal ɣer Lezzayer. Deg useggas n 1955, yella d aqerru n Lwilaya tis 03, netta d krim Belkacem. Yeṭṭef tamnaṭ n Micli ( Ain El Hammam). Segmi yemmut Amer At Chikh, yeqqim deg Ililten. Ttruḥun ɣer At Ouacif ɣef uḍar. Iḥemmel Amirouche ad yelḥu seg taddart ɣer tayeḍ, ur itegg ara akk leḥsab xas beɛden yiberdan. Iḥureb Amirouche aɛdaw arumi s tebɣest meqqren armi wehmen deg-s yirumyen acku ur as-zmiren ara. Ar ass-a n wussan mazal yella yiwen uɛsekri arumi yemlal yid-s Said Sadi mi yella yettaru adlis –s ɣef umeɣras ameqqran Amirouche, yefka-as-d ula dayen i d-yeggran seg ubeckiḍ-is iseggasen-agi kan ineggura yettunefk i usalay n Tizi Uzzu akken ad as-gen leqrar am wakken i as-iga urumi acḥal iseggasen leqrar d wazal. Yemeslay-d ula ɣef tmettant–is i d-yellan deg unẓul n Bousaada netta d Si El Haoues ass n 28 deg Meɣres aseggas n 1959. Mebla ma nettu ameɣras Si El Haoues, daɣen, iḥureb acengu arumi. Isem-is n tidet Ahmed Ben Abderrezzak Hamouda. Ilus aseggas n 1923 deg M’ Chouneche deg Aures, tura d lwilaya n Biskra. Yekker-d deg yiwet twacult tanesbaɣurt, yettwanɣa netta d Amirouche Ait Hamouda deg unẓul n Bousaada sɣur yirumyen. 

<p style="text-align: right;"> Z.A.Y 

  
 Deg wussan-agi yezrin i d-yeffeɣ udlis n umaru ameqqran d uselmad n tesdawit Mass Moussa Imarazene, iwumi isemma “Awfus n jerrumt n teqbaylit” ( taseddast), i d-yeffɣen ɣer tezrigin « El Amel » deg n temdint n Tizi Uzzu. D wagi i d adlis wis ṭam (08) ara d-yessuffeɣ uselmad-agi n tmaziɣt, ideg i d-yura 46 n temsirin n tseddast taqbaylit. D adlis ara iɛawnen inelmaden n tesnawit d wid n tesdawit, ladɣa wid yeqqaren tamaziɣt. D adlis n 78 n yisebtar, yettnuzu deg tnedlisin s wazal n 250 da. Ad d-nesmekti belli, amaru-agi yewwi-d agerdas Doctora deg tmaziɣt deg useggas n 2007, d aselmad n tesdawit deg ugezdu n tmaziɣt deg tsedawit n Lmulud At Mɛemmer n Tizi Uzzu. Yura yakkan sebɛa n yidlisen gar-asen : timɛayin n Leqbayel deg useggas n 2007, awfus n tseddast n tmaziɣt deg 2007, timɛayin-nni 2016, tanmegla n waddad deg tmaziɣt. Taɣuri igerrzen i yimeɣriyen, afud iǧehden i yimeskaren

  A. A. 

  
 Deg wussan-agi iɛeddan, i d-yessuffeɣ Mass Semmani Akli yiwet n tefda n tfellaḥt n tmurt n leqbayel, yessuffeɣ-itt-id ɣertezrigin “Aures Emballages” n Braa Ben Khedda. Iger-d deg-s, aṭas n tugniwin i d-isenfalayen tudert d tɣerma akked wansayen n tmurt n tmazɣa. Llant deg-s ttsawer n kra n yigelliden imaziɣen yecban: Dyhia d Massnssen, akked sin n yirgazen yiwen d agrawliw wagi d Abane Remdane, wayeḍ d azamul n tmussni wagi d Mulud Mɛemmri. Yal tasemhuyt, yefka-d akk ansayen xeddmen medden deg-s s tugniwin. Yefka-d diɣen ussan n ddurt, wid n wagguren, tinilwin s tmaziɣt, yal tasemhuyt yenna-d azemz melmi tbeddu d melmi tettfaka. Ad d-nesmekti belli, Mass Semmani Akli d mmi-s n Trihant, yettabaɛen ɣer tɣiwant n Boudjima. D wagi i d amahil-is amezwaru deg unnar n usizreg, tura akka ha-t-an la yettheggi yiwen n udlis ideg ara d-isefhem s wuzig tafda-agi, d wacu xeddmen medden deg yal tasemhuyt n useggas.

<p style="text-align: right;"> Ghani Amazigh 

  
  * Tawaɣit deg ubrid aɣenaw asammar-amalu 

 Mmuten sin yemdanen akked ujraḥ n kraḍ yemdanen nniḍen deg yiwen ubaxix id- yellan ass larebɛa ɣef 11:00 n sbaḥ deg ubrid aɣenaw asammar-amalu ɣer tama n temnaḍt talyubin id-yezgan gar sant n temdinin lexḍariya d lqadiriya di lwilaya n tubiret ,anda yiwen n ukamyun yekcem deg yiwet n tkeṛṛust tamecṭuḥt i yellan teddun deg ubrid yemgaraden , dayen id-yeglan s lmmut n sin yilmeẓyen (17/25 di lɛemr nsen) imi mmuten deg umkan -nni kan d ujraḥ n kraḍ yemdanen nniḍen ,dacu kan imejraḥ-agi wwuin-ten s lɛejlan s-ɣur srabes uselek ɣer sbiṭṭar n Ɛmar uɛemran di lexḍriya ,Si tama nniḍen srabes laman tettnadi ɣef uḥeqaq n tedyant-agi acku yal ass ttilint tedyanin yecben tagi deg ubrid-a yettawin ɣer lexḍariya d tmanaɣt n lwilaya , Rnu ɣer s annect-a yettili-d lecɣal deg ubrid-agi aṭas ayagi werɛad it-kemmlen . 

  * Imezdaɣ n yiṣulaḥ ssuturen aseggem n ubrid 

 Mazal imezdaɣ n taddart n yiṣulaḥ di tɣiwant n at leɛziz id-yezgan deg ugafa lwilaya n tubiret ttrajun acḥal iseggasen ayagi aseqԑed n waṭas iɣublan ideg ttidiren di tudert nsen d wugguren iten -yettmagaren ,am wayen yeԑnan abrid yettawin ɣer taddart imi weԑden-ten imḍebre s u

 ɛiwed dacu kan ur d-iban wacema di tilawt ɣef uṣenfar-agi, ɛlaḥsab imezdaɣ wekkden-d akken taddart nsen tettwaɛzal yerra tezgad gar yidurar yeɛlayen i yettwasnen deg at leɛziz ladɣa deg ussan n tegrest cwiya kan n udfel abrid akk ad yeɣlaq dayen irenun di leɛtab nsen ,Si tama nniḍen četkayen si leɣyab n trisiti n yiberdan id-rennun ṭṭlam i taddart imi acḥal-ayagi ur d-uffin yimḍebren tifrat i wannect-a , dayen yeǧǧan imezdaɣ četkayen s waṭas i yimḍebren akken ad d-rren lwelha nsen ɣer taddart-a yettwaɣen di yal taɣult s tifrat n yiɣublan akked usemres iṣenfaren di tilawt . 

  * Aseɣḍel n tḥuna ixerben di lhacimiya 

 Yella-d ass larebɛa yezrin yiwen leqdic s-ɣur yimḍbren n tɣiwant lhacimiya akked ufus n lemɛiwna ijadarmiyen s useɣḍel n tḥuna ixerben i yellan di lḥemmam kessana di tubiret ,anda ɣeḍlen azal 15 tḥuna yettnuzun isufar yemgaraden imi ttwaxerbent ur ԑdilent ara akken iwata akked lexsas n usizdeg umkan ,dayen yeǧǧan imḍebren aten-sɣeḍlen iwakken ad d-rren cbaḥa d usizdeg n temnaḍt d usewsaɛ n ubrid ,Si tama nniḍen tella tmesbanit s-ɣur wid yettnuzun imi ur bɣin ara annect-agi .

<p style="text-align: right;"> Menas Abdekhak 

  
 Qqaren Wat zik. ‘‘I telhiḍ a ṭṭyab lemmer tesseččayeḍ aɣrum”. Akken ula d iberdan n waɣir n Bgayet seg usamar ɣer umalu.

 Ulamma yefka-asen ugama ccbaḥa, ama rrif n yilel neɣ deg yidurar, maca yekkes-asen ugudu kra yellan din i iɛeǧǧben i tiṭ. Amedya n ubrid aɣelnaw wis 9 iɣef ttɛeddayen yigiman n yinehharen yal ass, yuɣal taggara-a, d acekti n medden i yesḥassfen ɣef yir liḥala ideg i t-id-ttafen, ideg i d-ggran yiberdan n Bgayet merra. Ula d iɣriben i d-ikecmen tamurt anebdu-a yezrin, beggnen-d aɣiḍi-nsen seg wayen i ten-id-iqublen deg wakal anda lulen, ama deg yiẓeḍwan inmettiyen neɣ ula deg rradyuwat. Ugar n yiguda d uhicur i yettenḍeggaren teɣzi n ubrid, ama sɣur yimezdaɣ n lemsaqat-nni neɣ sɣur wat tkeryas s timmad-nsen, ad iger umdan tamawt d akken ula d imukan n uḍegger n yiḍumman s ṭṭaqa, ḍḥan-d d ugur awennaḍan inmetti ameqqran. Amedya n temḍiqt n usras n yiḍumman n Uweqqas iwumi ssawalen yiɣermanen n temnaḍt-nni « Agudu n lɛib ». Ama truḥeḍ neɣ tuɣaleḍ-d, yal mi ara ad d-tekkeḍ deg umkan-nni i yumsen, ad ak-d-tewwet yiwet n tziffurt iwumi ur zmiren akk wanzaren. Acḥal i d-yellan d awal ɣef taluft-a, ama i yimḍebbren n tɣiwant n Uweqqas neɣ i wid n twilayt, maca ur d-wwin ara tifrat i tmukrist. Seg tama n umussu asdukklan, ulamma ɛerrḍent ddeqs n tdukkliwin ttheyyint-d tiwiziwin n usisdeg seg usihar ɣer wayeḍ, wanag mačči d ayen i d-igellun s ugemmuḍ i yettsuddun. Meskud akk iḥricen n tmetti uɣen tannumi ẓerren yal akal d amkan n uḍegger n yiḍumman, ur yettishil ara utthenni seg uɣbel-a.

  M. K. 

  
 ’D isem-is, i d lefɛayel-is’’ i qqaren deg umedya. Ihi, tiddukla ‘’Le Défi’’ tjebbed-d tilin-is seg yinzi-a. Mazal wwḍen ɣef tlalit-is sin yiseggasen (tettwaxleq ass n, 28 deg furar 2014), ha-tt-an texdem acḥal d asenfar ladɣa ayen akk i icudden ɣer useḥbiber n tezmert n umdan neɣ n ugama imi aselway-is d ṭṭbib, Dr Kechabia. 

 Tiddukla-a, mačči am tiyaḍ. Tiddukla ‘’Le Défi’’, telha-d s yal aḥric : timetti, addal, idles akked ugama. Tefka azal d ameqqran, diɣ, i teywelt imi i d-tessufuɣ tasɣunt yal 6 n wagguren. Teqqedec deg wakal n tɣiwant n Irdjen, tesɛa tansa-s deg taddart n Tala Mahriz. 

 Deg wahil-is, ad naf : tijmilin i Lmulud Mɛemmri, Smail Yefsah d Matoub Lounes…atg, asbeddi n yiwet n temkerḍit tameqqrant anda i bɣan ad rnun yiwen usaly (le musée), aɛiwen n yimeɣban, ladɣa, deg waggur n remḍan, asileɣ d useḥbiber ɣef twennaḍt, temsirin i yinelmaden n yal aswir, isaragen sya ɣer da, timliliyin n waddal akked tmezgunin mebla ma nettu ticemliyin d lewziɛat…atg

 Tiddukla ‘’Le Défi’’, d amedya i wid yebɣan ad mmlen abrid yessufuɣen i yilmeẓyen n tmurt. Iɛeggalen-is, jebden-d i uzekka seg wayen yella iḍelli akken i as-yenna Idir ‘’Seg wayen yellan iḍelli ar d-nejbed i uzekka’’.

 Afud igerrzen i yal yiwen deg-sen.

<p style="text-align: right;"> Hocine.M 

  
 Deg yiwen n ulɣu i d aɣ-d-yewwḍen seg Tmehla n Uḥuddu Aɣerman (Direction de la Protection Civile ) n waɣir n Bgayet ddurt iɛeddan, yedda-d yisalli n teldayt tunsibt n tsemhuyt n unebdu deg Bgayet, ass n 16 deg yunyu, sɣur lwali Mass Uld Saleḥ Zituni.

 ɣas ma ddeqs-aya segmi bdan medden asefqed i teftisin imi lḥal yewwi-d aya. Tigawt-a d tin i d-yeḍran deg teftist n Uweqqas, deg Tala Xaled, sdat waṭas n yimḍebbren idiganen (locaux) akked ddeqs n medden. Akken nezmer ad nɣer deg ulɣu-nni, deg 34 n teftisin n twilayt anda yettuserreḥ uɛumu, iga-d Uḥuddu aɣerman akk ayen ilaqen, ama d irgazen neɣ d ttawilat, akken ad tɛeddi tsemhuyt n useggas-a deg tegnatin igerrzen. Ad d-nebder seg wallalen-a azal n 357 n yiɛessasen n teftisin, 65 n wid yettferrsen deg uɛumu, d imsellken isadaren (professionnels) n Uḥuddu aɣerman, rnu-as 25 n yiɣeṭṭasen isadaren. Ma yella d dduzan i d-yettwaheggan i usellek sɣur Tmehla-a i d-nebder, llan, gar waṭas-nniḍen, 10 n teflukin timecṭaḥ, tikerrusin n usellek, …atg. I usmekti daɣen, ad d-iheggi Uḥuddu aɣerman deg teɣzi n unebdu-a tabniqt (cellule) n uḥesses deg teftisin n waɣir akken ad sɛelmen lɣaci ɣef wayen ilaq ad xedmen imir mi ara d-teḍru twaɣit, ama deg yilel, deg tẓegwa, am undar n tmes, neɣ d isehwa (accidents) n ubrid. Am wakken ara ferqen tiferrawin i d-yessefhamen ugar ɣef yimihiyen (dangers) i d-yettasen seg yibaxixen-a.

<p style="text-align: right;"> Mhenni Khalifi  

  
 Akka, kul ma tiweḍ-d tallit n welqaḍ n-uzemmur tettuɣal-d yiwet akkeni n temsalt ger yimdanen. Tagi d tin yaɛnan lemɛinṣrat, neɣ tissiyar n-uzemmur. Akken neẓra, llant snat n lemɛinṣrat: Tiqburin lakked titrarin. Medden bḍan ɣef sin ɣef ayen yaɛnan tamsalt-agi. Llan widak i d-yeqqaren belli tissiyar tiqburin axir n tmaynutin. Wiyaḍ qqaren-d mgal aya. Garasen, azemmur « yaḥṣel » ger iɣuraf. « Ur yeẓri » anta lemɛinṣra is ilaqen ? Tin nzik? S teqfacin-is, s yiɣuraf-is n wedɣaɣ, s lḥuḍ-is, s lquqna-ines, s userdun-is…? Neɣ d tin n tura yeččuren d timacinin titrarin yettɛewiqen amdan? Tirririt i waya tuɛer, acku lemɛinṣrat-agi di snat yidsen-t sɛant udem yelhan d wudem n diri. Maca, iniɣ s-umeslay yewwi kra n yimɣaren deg tama-agi n’At Ṛẓin i d-yezgan deg wenẓul n twilayt n Bgayet. Ass-nni n aram yezrin, ǧmaɛ liman as t-iniḍ ar d-amgaru yekren ger kra akkeni n yimɣaren deg yiwet n lqahwa. Llan kra qqaren-d i wiyaḍ belli lemɛinṣrat tiqburin « axir », acku, ɛla ḥsab nsen, « ssufuɣent-d zzit azedgan. Ɣas akkeni ur yeṣfi ara, maca ẓẓay yesɛa amureǧ d dwa i bnadem! ». Ayagi mači d rray n wiyaḍ i d-yenan belli zzit n tissyar timaynutin « axir, acku zzit i tefɣ-d yeṣfa, d-awraɣ. ». « Nek ɣer ɣuri zzit ur nesɛi ara amureǧ, mači d zzit! » i yerfa yiwen akkeni n wemɣar. Lḥaṣun, qqimen imɣaren-agi « ttemwaten » s yimeslayen. Ulac wid i ɣelben wiyaḍ. Ma deg tidet, ma wezzil wawal; tissiyar-agi n uzemmur tiqburin d ṣṣaḥ ur teẓment ara akken ilaq azemmur, ɣef ayagi zzit ur d iteffeɣ ara akkit. Yerna azemmur yettwaẓḍen deg lemɛinṣrat-agi i tefɣed ẓẓay, yuɣ lḥal yeččur d-amureǧ. Wagi, d tidet yelha i tezmart n wemdan, ɣef ayagi llan wid i ḥemlen zzit n tissiyar n zik. Yella yiwen wudem ameggaz: zzit-agi n lemɛinṣrat tiqdimin ur ireq ara, ɣef ayagi zzit-is yetɣimi akkeni s lbenna-s, yerna tɣimin degs « Les vitamines », ur reqqen ara. Ma yella d tissyar timaynutin, tigi d tidet t ṣeffint zzit akken ilaq, i tefɣed yeṣfa, ur isseɛu ara amureǧ. Yerna teẓment mliḥ azemmur akken ad ifek akk zzit-nni yesɛa.Dacu kan, timacinin titrarin sruɣuy-ent zzit-agi, ɣef ayagi tettruḥuy-as lbenna, yerna « Les vitamines » reqqen neɣ neqsen aṭaṣ. Syphax Y.

  
 Ass-nni n ssebt iεeddan i yebda leqdic adelsan i d-yettwaheggan i lmend n yimuras n tegrest iɣurbizen, ama deg Uxxam n Yidles Mulud At Mεemmer n Tizi Uzzu, ama deg umaruz-is n Azazga.

 Ttiεad-agi, yella-d gar 24 alamma d 28 deg duğamber 2016. D tagnit ideg ara faṛsen yilmeẓyen imuras-nsen n ccetwa. Ma gar wid i d-isuddsen leqdic-agi adelsan, ad d-nebder: Taneɣlaft n Yidles, Tanmehla n Yidles, Axxam n Yidles Mulud At Mεemmer n temdint n Tizi Uzzu, d umaruz-is yellan deg Azazga. Ma d ahil yettwajerden sɣur yimsuddsen-agi, d anesbaɣur, imi ttilin-d aṭas n leqdicat deg n Uxxam n Yidles, gar-asen: 4 n yisikwan (unuɣ, taklut, n tira n tifinaɣ, tin n tugniwin), asenεet n yiwen n usaru i wrrac, imseḍsi d useḥḥar…atg. Ma deg umaruz n Uxxam n Yidles Mulud At Mεemmer n Azazga, ttilin-d waṭas n leqdicat-nniḍen gar-asen 4 n yisikwan (imuhal n ufus, tira, sbiɣa, unuɣ), taɣuri n tmacahut i wrrac, imseḍsi d useḥḥar…atg.Bɣan imsuddsen n leqdic-agi, ad sεeddin yinelmaden imuras-nsen deg tegnatin yelhan, gar usgunfu d temlilit n wayen akk ḥemmlen.

<p style="text-align: right;">  Abdelghani Adaoun 

 
  
 Ad idir temdint n Montreal 123 ddqayeq n tewlafin n usaru amaziɣ deg tfaska ara d-yilin ass n 30 deg wayyur anda nella deg uxxam n sinima n Québec. Ahil d amesbaɣur imi ad ɛeddin 6 n yisura imeẓyanen, wigi d asaru n Tahar Houchi s uzwel n ‘’Yidir’’ anda i d-yettmeslay ɣef Jugurta d yiwen umeɣnas i igedlen i mmi-s Yidir lmerwaḥ ɣer uɣerbaz. Asaru-a, yesɛa 12n ddqayeq. Asaru wis ssin isem-is ‘’Regards ‘’ wagi yessuffeɣ-it-id Noureddine Kebaili. Yettales-d taqsiṭ n Marie-Louis d yiwet i yettidiren di tmurt n Fransa, laṣel-is d azayri, teṭṭef di rray-is akken ad tuɣal ɣer tmurt-is i wakken ad twali tamḍelt n baba-s. Dinna, ad temlil d Lwennas anda ara d-tessekfel aṭas n temsal. Asaru, ad yeddu 26 ddqayeq. Ma yella d asaru wis kraḍ, wagi n Reda Amrani. Yesɛa 14 nddqayeq s uzwel ‘‘D wagi i d asirem’’. Dagi, Mass Amrani, yerra tajmilt i tmeṭṭut taqbaylit imi tesɛa azal meqqren, acku d nettat i iḥudren ɣef tutlayt d yidles aqbayli mgal aɣebbar n tatut , syin d asaru i ysɛan 20 ddqayeq i d-yessufeɣ Ali Reggan iwumi yefka azwel n ‘Rose Hallal’. Am wakken ad iɛeddi yiwen usaru isem-is ‘’Un kabyle de palestine’’ n Tahar Houchi d yiwen n uglam u wudam nuqbayli i yettidiren di tmurt n Liban , yessaram ad yuɣal ɣer tmurt n lejdud-is , asaru-agi, yesɛa 20 dqayeq . Mi i d-nesteqsa Mass Houchi Madjid ɣef wamek i d-tussa tikti i tikelt tamezwarut ɣef tfaska yenna-d : “Aseggas-aya nekni nettmeslay, nesqardic tamsalt d unemhal n tẓuri n FIFOG Mass Houchi Tahar. Syin, tlul-d tdukkla Fifam anda i d-nhegga leqdic-a n usaru agraɣlan amaziɣ i tikkelt tamezwarut. Yenna-d d akken aṭas n uxeddim i mazal deg ubrid-a n sinima Amaziɣ .

  S.Yamani 

  
 Yebda ujerred n yinelmaden deg wumuɣ n usɛeddi n tlata n yikayaden n taggara n useggas aɣurbiz 2017-2018 (5e, BEM akked BAC). Akka i t-id-wekked tneɣlaft n usegmi aɣelnaw, Massa Nouria Benghabrit, deg tansa n tneɣlaft-is. Dɣa ajerred i ukayad n taggara n uswir n tesnawit yettwassnen s yisem n BAC, yebda ass-nni n letnayen yezrin 09 deg tuber 2017, ma d tallit n ujerred deg wumuɣen n usɛeddi ama i yinelmaden iɣurbizen neɣ i yimunnan, ad teddu ɣef teɣzi n waggur. Ttiɛad aneggaru n ujerred, ad d-yili ass n 09 deg unbir 2017. Yettili-d ujerred i ukayad-agi deg tansa-a n Internet: http://bac.onec.dz. Yetturaǧu ad d-yili usɛeddi n ukayad-agi n BAC gar 03 ar 07 deg waggur n yunyu 2018. Ma d ajerred i ukayad n uswir n taggara n uɣerbaz amenzu, yettwasnen s yisem 5e, yebda seg wass-nni n lḥed 15 tuber 2017 alamma d 15 unbir 2017, deg tansa n Internet:http//bem.onec.dz, d akayad i yetturaǧun ad sɛeddin yinelmaden ass n 23 deg waggur n maggu 2018, deg yiɣerbazen-nsen am yiseggasen iɛeddan. Ma d ajerred n yinelmaden deg wumuɣen n usɛeddi n ukayad n taggara n ulmud alemmas, yettwassnen s yisem n BEM, yebda seg 15 tuber alamma d 15 unbir 2017, deg tensa n Internet:http//cinq.onec.dz, akayad i yetturaǧun ad t-sɛeddin yinelmaden gar 28 ar 30 seg waggur maggu 2018.

  A. A. 

  
 Yiwen yilef yezga yessexsar ixammen n tweḍfin, imi ara yessres iqejjiren-is imeqranen ɣer lqaɛa, ur yettxezzir ara ɣer sdat-es. Yiwwas rrfant fell-as aṭas, mcawarent akken as-zzint ad ten-ɣent . Imi d-yuɣal yilef-nni, tiweḍfin-nni uzlent ulint s ufella-s. Yal yiwet d acu teɛna, kra rrant s imeẓẓuɣen-is, kra s aɛebbuḍ-is, kra nniḍen s azagur-ines. Ilef yerǧa alarmi qqaɛdent akk iman-nsent, yesfezwi, ad as-t-inid yenhez wedrar, dɣa aɣlint-d akk ɣer lqaɛa. teqqim-d yiwet teckenteḍ, tesɛa tabɣest, tugi ad tamen ifukk umennuɣ, timdukal-is ttsuɣunt, ttceqqirent-as : -Xenq-it a lla Faḍma ! Nneɣ-it a lla Faḍma !

<p style="text-align: right;"> Busad Ḥemar 

  
 2014 yeggar nnhat-is tineggura. Cetwa s wacu i d-yegla, d tmeɛlalt. Ur teqqim d amwan ur tewwiḍ d tafsut. Gar snat n tmiqwa aqqaren n yiṭij, amɣulu, yeseḥraq tuga. Teḥced tignawt am akken heḍcen wulawen n yimdanen. Qquren  ifurkawen ur d-ufin ara lliqqa iqewten  iguma n yiseɣ!  

 Win tufiḍ ad ak-yini lehwa tɛaṭṭel, xuṣen waman ur d-wwiten ara. Tamazagt n yigenwan tekkaw.  Tizemrin, isenden ɣef akal yewwi usyax, ur d uffin ara  ansi ara d-jebden ttra amer zzit ad tenɣal ɣer ucbayli. Teqḥeḍ am akken qeḥḍen wallaɣen n yimdanen. Qquren leɛwenṣer , d cyaḍ kan i d-yeqqimen.

 Acu ara d nemekti deg ussegas–agi  iteddun ɣer taggara-s? Di tsertit leryac ddawaren deg ilem.  Teḥbes tsaɛett anda akken i teǧǧen yilaxaxen ur necqi ur negzi amek teddunt temsal. Tewser, xas fuken deg-s ifaden, teluqeb temẓi yeknan( s wanuz?)  zdat lweɛd imḥettem. Ur yemmut Muḥ ur d yezzi Muḥ. Teḥced llulend mmuten lefḥul, teqqim ṣrima ɣer bu waxlul.

 Acu ara d-nemekti deg useggas-agi yesuḥuben iman-is ɣer tawwurt n twafɣa , netta ur d-negli s umeynut, ur d newwi tbut? Leǧnas  di ddunit ttemɛantaren. Twaqɛitt gar Rrus akked Marikan , si mbaɛid yettfariǧ ccinwa. Trad aten ɣef tewwurt n L’europe yuɣalen d taqdact n i tidukla n tmura n Marikan. Tamurt n Rrus tebɣa as t-tekki i lmizan akken ad iɛiwed lmil. Tamurt n Ṣṣin teznuzuy terqar mazal. Gar « ih d wah » yellan, tamurt n Tunes tebuṭi, tera tewser ɣef ukersi. Qqaren a win yeddan d win it-yiffen….meɛna ulamek  imi tehčeḍ , yegursel ṣṣwab, lhikma tuɣal ɣer iderwiḍen. 

 Acu ara d nemkti deg useggas agi unḥis ? Acu yesefraḥen ? Ahat yelha ad nemekti aḍebsi amaynut n Lounis Ait Menguellet “isefra” . Widen yegzin ayen imeɛnan ẓran acu umu sslan, ma d ungifen mazal senduyen aman. Acu diɣen yesefraḥen? Yelha ahat ad nebder aḍebsi n Zedek Mouloud “asderfef”. Aḍebsi yussa-d di lawan, imi d tidet s-usferfed ila n teddu deg akken tizedyin n ṭlam mɣent ɣef allen. Adar ɣer zdat ssin ɣer deffir, neseɣzef abrid i ttmesxir. Taḥced , ɛaqren wallaɣen i usnulfu , ɛazgen yimezuɣen  i usmuzget. Ahuzu n wammas , yir awal gar tullas aten yidles wuɣur neṣṣaweḍ.

 Acu ara d nemekti deg useggas-agi i teddun akken ad yeɣbu? Netta ad yeɣbu nekni aktay-nneɣ yekcem di lhejna  n wulac. Ahat llan wid ara yestqenɛen s  ssin neɣ tlata  n yedlisen id yefɣen s teqbaylit…meɛna anda –t ṣṣḍa-nsen ? Ulac win yeẓran ulac win iwalen. Tqariḥ tidet. Ahat ad illint wid ara yeḍṣen alama yeclex uɣeṣmar s-usaru id yenulfan. Faḍma  d Faḍma kan xas n ssumer… yiwen yitbir ur ixeddem ara  tafsut. Ad grin widen yeznuzun urfan.  Widak ččuren tilibzyu s tqulhatin yerran taqbaylit d cbiha n  taklit. Teḥced, imi ula d nnbi  mačči seg-nneɣ.

 Acu ara d nmekti deg useggas id yewwin lwaswas ɣer wulawen? Akkin d tajmilit dihin d tefska. Nerra tajmilit  i tajmilt.Newqem tafeska i tefeska. Am allim ma din yerɣa , ula d iɣden ulac. Teṛẓa tisirt deg laryac.  Yeɣli-d uɣṛum aquran deg yimmi ufermac. A tin yettun amek i-iteddu uqerdac, aslef mačči d tixebbac!  Ahdum d ahdum, meɛna qqaren yelha ɣellu gar lqum. Win iḥadqen yessusem, win iɛugnen yetewhem, win yeṣden la ireggem…

 Ger yinzizen n yiseɣ  ixef yunnag akken ad yamekti wid iɣ yeǧǧan. Noura. Mohya. Slimane Azem. Matoub Lounes. Bougermuh. Mouloud Mammeri. Chrif Kheddam.  Waqila yeqqim unar d lxali. Widen yettrabin ansis di tili ur gganen ur ttnudumen. Anda tella tafat ad s-id sɣamen. Isuɣ ccix n lebqul am akken yečča aḥeckul. Isuɣ ɣef widen yenwan belli tidmi ur tettbbibi ajeɣlal. Menɛa ziɣen stufan. Acu umu yezmer leqlam n Kamal Daoud, n Lounis Ait Menguellet , n Zedek Mouloud magal asfuǧǧeɣ n win ur neɛrif? Ufal d awezɣi ad yeseftutes uzal. Yella deg awal! 

 Gar awi terreḍ, agujil d tgujilt simmal tḥitilen deffir tayemet. Yenna wina akken iwalen : “uqbel ad tegrem asurif , ilaq a tezwirem nnif, ma ulac tamaziɣt ulac .. ulac .. ulac…”. Aqlaɣ deg-s. Ɣer ass-a n wussan ulac aɣmis s teqbaylit, ulac  tizrigin n tidet i udflis s teqbaylit, ulac sinima imeɛnen s teqbaylit, ulac amezgun ibedden s teqbaylit … armi i d as-yenna umedyaz yegren addaz deg umehraz: 

 A yat ccna deg leccaen 

 An ccenu azekka wizran

 Anda-ken a widak nessen

 Anda-ken a wid iɣ-icuban

 Acimi akka udrent wallen

 Ay imddukal ay iḥbiben

 Ay atmaten d imawlan

 Ur sliɣ i nnan yaɛdawen 

 Sliɣ-as i tsusmi-nwen

 Tenna-yi ayen ak din yellan..!

<p style="text-align: right;">Ait Slimane hamid    

  
 Amaynut n Ali Belhot yettwasnen s yisem Qesrayin, ad 

 d-yeffeɣ deg yebrir d-iteddun ɣer tezrigin “Music Pro”

 Deg album-agi ad tafem(t) 13 n tezlatin :

  <em>– Mm a -Snitra-w -Itran -Tajmilt i yeflisen umellil -Paris mm leqwas -Ttrunt wallen-iw -Mmekti-d -Tajmilt i Lwennas 1- Tajlmilt i Lwennas2 -Leqbayel cennun -Sin kan ad nruḥ -Lḥenni “Ccekran” -Lḥenni “tameɣra”</em> 

  
<p style="text-align: center;"><em> Meqqreḍ a taddart nneɣ </em>

 <em> Yal tama refden leswar </em>

 <em> Meẓẓiy-eḍ a taddart fellaɣ </em>

 <em> Nekni yedha-d nessamɣer </em>

 Asmi id kecmeɣ tamurt n Leqbayel , i tikelt tamezwarut deg iseggasen-nni n 80 , taddart tella tewwi anamek-ines aḥeqqi xas akken iɛumm deg-s lexṣas. Ulac iberdan yelhan, ulac tafat( tirciti) ulac lebni amaynut, ulac azeṭṭa yessufuɣen aman n tzuliɣin, ulac aman deg tiseballin. Tudert n immiren tbedd ɣef lxedma n wakal, ɣef uhareb ɣef nnif akked lḥerma. Mi ara d yekcem umdan ɣer taddart yettḥulfu s yiman-is ha-ten deg axxam-is , gar ayetma-as , gar lehbab-is anda yedda d laman , d tagmat, d lemḥadra.Tudrin , di lawan-nni, mazal teddunt s lqanun n teqbaylit ressan imezwura-nneɣ di tmeti. Leɣrazi s wacu tebna taddart d tawacult, d adrum akked tajmaɛt. Taddart tekka-d nnig yal yiwen u yal yiwen iqeddec i taddart. Dayen-nni i yeǧǧen, xas akken yeqwa lexṣas, imdanen ɛeccen di talwit, ttemyarfaden, temḥabaren, wa yesfqed ɣef wa akken lweḥc n tudert ad yerr aḍar. 

 Maca zrin wussan , isufer n tenfalit kecmen tudrin-nneɣ armi weccmen ɣef udem-is leɛyub ur nelli. Ass-a teqqa si tudrin-nneɣ ur qqiment d tuddar u wwiḍen-t timdinin. Leɛwayed beddlen , imi allalen-agi atraren bḍan gar medden, rran yal yiwen yeskuccer ɣer yiman-is am iɛarrusen yettwakeblen deg ujeɣlal. Yell-ad waya , acku yal wa yeqqar-as :  » nekk zemreɣ iyi iman-iw, ihi uma sriɣ i udrum neɣ i taddart. » Beṭṭu-agi id wwin wallalen atraren( am taskawin- paraboles- azeṭṭa n linternet) yekcem ula ɣer ixxamen imi xas iɛaggalen n yiwet n twacult qṛib ur t temlaɛin-ara. Ifukk lkanun –nni yezdin gar watmaten , i ten id ttejmaɛen yal yiḍ akken ad m walin ,ad meslayen , ad m yafen ad m yaɛqqalen. Allen atraren bḍan tassa d wayen turew! 

 Tudert tatrart ( xas akken tesishil udem n temɛict) teɣza iɣisan deg umiṣiwed( communication) yellan zik –nni d rikiza n tmeti di tmurt n Leqbayel. Terra imdanen d anṣafen( egoistes ) yal yiwen yettnnadi kan amek ara yejbed tagertilt i yiman-is( d baḥwaṣu i tt-ileɛben) . D tussfa-agi( l’égoisme) id yewwin tismin, dɣel gar watmaten, d netta-t i zerɛen ccwal gar tiwaculin armi : ( am akken id yenna Zedek Mouloud) 

<p style="text-align: center;"><em> Tagmatt tettu d wi tettnaɣ </em>

 <em> Tedda-tt ɣaf ayen ilhan yeffeɣ </em>

 <em> Cceɣl n taddart meqqar </em>

 <em> Telhi-ḍ a taddart yiseneɣ </em>

 <em> Diri- kem a taddart yis-nneɣ </em>

 <em> D nekni ikem yarran d axeṣṣar </em>

 Tekcem taddart deg iɣilifen asmi ifukk wawal di tajmayɛit. Asmi fukkent timucuha ɣer lkanun. Asmi ilemẓiyen ɣunzan lehḍur n imussnawen. Tekcem taddart di leɣlaḍ asmi i tzad leqṛaya i ɣ yerwin lɛeqliya armi bab-as inekr-it mmi-s. Fṛuṛxen leɛyub deg tudrin-nneɣ, aseklu yellan d leḥlu beddlen -as telqim ran-t d aḥeccad . Anda-t ( imi akka) leɛǧeb ma yella ass-a aseklu n tjaddit yefka-d yir iguma ? Anda –t leɛǧeb ma yella lḥeṛma-nni n zik tekfa, ma yella leqder n zik yeɣli ?Amedyaz werǧin yeskaddeb netta i d-yennan: 

<p style="text-align: center;"> <em>Tecfiḍ i wungif meskin</em> 

  <em>Ay aɣalad n tejmaɛt</em> 

  <em>Aberraḥ akin, akin</em> 

  <em>Tessen taddart a d-taddart</em> 

  <em>Fuken widen isent yettɣimin</em> 

  <em>Ur kiren m-ur ten-t frin</em> 

  <em>Ugaren s tidet taswiɛt</em> 

  <em>D igarawen ay d d-tezzin</em> 

  <em>Allen s allen isent d-tezzin</em> 

  <em>Ass-n awal yezmer yekkat</em> 

<p style="text-align: right;"> Ait Slimane Hamid 

  
 <span style="text-decoration: underline;"> Isufar </span>

 2 Kg n tkerciwin ( dewwara)

 2 n tyiggar n zrudiya 

 2 n tyiggar n texsayt ( tifeqlujin timectaḥ)

 1 n tebṣelt 

 1 n tɣenjawt n tumatic yerkin 

 4 n tfednan n ticcert 

 Lekrafez 

 Lmaɛdnus 

 Lmelḥ ( tisent )

 Lqerfa , ifelfel aberkan …. 

 Takemmict n yiḥemmuẓen 

 <span style="text-decoration: underline;"> Aheggi </span>

 Sired dewwara ( tikerciwin ) akken issefk ( s waman izeqqalen ), err-itent , ad uddument , gzem-itent d iftaten imectaḥ, ad uɣalent ɣef tmes ad awlent. Seqcer tidal ( legumes ) , sired–itent , gzem-iten , err-itent ɣer tuggi ( taccuyt) ad qlunt . S yin ɣer-s , Ales , suddem tikerciwin –nni yewwlen , semlil-itent nutenti d tidal , rnu ɣer-sent tuga ( lekrafez, lemɛadnus ittwagezmen . ), zuzzer-asent ifelfel aberkan , lqerfa , akked yiwet n tɣenjawt n tumatic yerkin . Rnu–asent 2 n litrat n waman yewwlen ( iḥman) , terred-asent ad wwent . S tezmert-nnwen(t) . 

<p style="text-align: right;"> S ɣur Daya  

 
  
 Seg Tefsut n 80 ar ass-a, aṭas i d-yellan deg tmurt-nne&amp;gamma,; neqqar-it-id yal tikelt deg ara aγ-tettunefk tegnit. Nezmer ad d-nini aṭas s d-tegla Tefsut n 80 i tmurt s umata, macci kan deg wayen yerzan tamaziγt. Tegla-d s usekfel n tutlayt i niqal tetteddu srid s imi n nnger: wa s tidet, wa s nnif, wayeḍ s tmara, uγalen akk rran-as azal i tmaziγt. Ass-a, ukin-as akk i tutlayt-nneγ deg Tmazγa, ama deg tmurt n Lezzayer, ama deg Tmazirt n Umalu (Lmerruk), ama deg Libya. Deg Libya ass-a, ttnaγen ugar n Yimaziγen akk γef uẓayer n tmaziγt, deg Lmerruk. Deg Lezzayer, nesselmad-itt deg tesdawit, nesselmad-itt deg yiγerbazen, amzun akken tekcem deg wallalen n teywalt, tteffγen yidlisen (isegzawalen, idlisfusen n tjerrumt, tira tiseklanin), amzun akken yettunefk-as uẓayer n tutlayt taγelnawt. Gar Tefsut n 80 d wass-a, d ayen ibanen, meqqer usurif i tger tmaziγt γer sdat deg ubrid n unerni, llan yidisan igerrzen. Maca yessefk ad nissin, ama deg unnar n uẓayer n tutlayt (annar n tsertit) ama deg unnar n tfekka n tutlayt (annar ussnan, asensegman), innin abrid γezzif, yessawen ; s ayen nebγu naweḍ ass-a, yessefk ad netteddu γer sdat, ad nettseggim yal tikelt tarrayin-nne&amp;gamma,; ad nesseγtay tuccḍiwin i d-yettilin deg usnerni d uslugen d useqdec n tutlayt-nneγ. Akken ad yili, ad yettili wanect-a, yessulef ad tili tefra taluft n yiswi γer nra ad naweḍ, syin akin ad ilin fran yiberdan yessawaḍen s iswi, d wamek ara ttunefken wallalen iwatan i usiweḍ s iswi. Anwa i d iswi?

<p style="text-align: center;"> D acu twalaḍ deg tmaziγt tutlayt taγelnawt tuniṣibt ? 

 Deg wayen yerzan aẓayer n tutlayt, neẓra dakken yettunefk-as yakan i tmaziγt (ugar n 10 n yiseggasen) uẓayer n tutlayt taγelnawt maca ar tura yiwen ur yeẓri azal, yiwen ur yessin anamek n uẓayer am wa deg unnar. Ass-a, mayella daγen aẓayer n tutlayt tunṣibt, ad yili d awal kan, war azal deg unnar, war azal deg tmetti. Yelha ma yettunefk uẓayer unṣib i tutlayt maca ma deg unnar, deg tmetti amzun acemma ur yeḍri, dγa ulayγer. Iswi-nneγ niqal, d aselmed n tutlayt-nneγ deg tizi tamezwarut, syin akin kked d aselmed n tangiwin-nniḍen s tmaziγt, d useqdec-ines deg wallalen n teywalt akked tsuddwin n uwanek (institutions de l’Etat). Deg taluft am ta, yella uwanek (i yeṭṭef udabu), tella daγen tmetti (wid yesselmaden, wid yettarun, imeskaren, inaẓuren, imsiwlen s umata) ad begsen i usebded n tutlayt-nneγ (s usegged n yilugan n tira, n tjerrumt, s yisegzawalen ummiden, s yiḍrisen irennun ccbaḥa i tutlayt), ad d-fken afus n talelt akken ad tt-nessefrek, ad tuγal d tutlayt izemren i yiman-is, d tutlayt izemren ad d-tini, ad d-tessenfali yal tikti, deg yal taγult, deg yal tagnit, i yal amseflid. Acku, akken walaγ taluft, akin i uẓayer unṣib ara d-yasen seg ufella, tutlayt-nne&amp;gamma,; yif-it ma teqqar-d tirga-nne&amp;gamma,; ma tessenfalay-d uguren-nne&amp;gamma,; iγeblan-nne&amp;gamma,; urrifen-nne&amp;gamma,; akked tumert d usirem d tifrat n wuguren : ad tili d tutlayt tagamant, ara nettiri, ara nessawal, ara nettaru war akukru, war ugur.      

 Yesteqsa-t  Hocine.M

  
 Deg wass-nni n lexmis almi d tagara n ddurt , tella-d tmeɣra n tazart deg Wat Jlil, lɛerc n Yiẓnagen , lwilaya n Bgayet. Azal 75 yifellaḥen i d –yesnaɛten leṣnaf n tazart yemxalafen i d-lwin di tferkiwin-nsen: Ajanjar, Taɛemrawit , Imelwi…atg. ‘’zik-nni, asmi yella lxir , mi ara yeffeɣ ufellaḥ ɣer lexla, yettawi yid-s uraw n yiniɣman di lǧib, ur yesnagar ara alma yuɣal-d s axxam-is tameddit , deg-s leqniɛa’’ i d-yenna yiwen n umeksa n temnaḍt-agi. Di tezrigt tis 05 n tikkelt-agi, d tamerkantit, ataṣ n lesnaf-nniḍen lɣella s wayes tettwassen temnaḍt-agi, ama d zzit n uzemmur, tament , awren, ifelfel , tiẓemmit d yisufar nniḍen. Am wakken i d-yella wawal sɣur kra n yimussnawen akked d yimḍebbren n texxamt n tefellaḥt n Bgayet ɣef wazal tesɛa lɣella-agi deg usnerni n tdamsa n tmurt. Ṛeggmen i yifellaḥen ad asen-d fken allalen swayes ara snernin deg usefti d lxedman n tneqlin, am uledduy n yiberdan ɣer tferkiwin i ibeɛden d lebni n yibusal n waman i tissit n yixulaf lawan n unebdu…atg. Seg wakken tettussenef tazart n Wat Jlil gar tid i d-yufraren ɣer tama n tazart n Wat Imɛuc, ayɣer ur tettili ara timenziwet-is deg leswaq igraɣlanen, imi ddula tefka, yakan, tesriḥ n usuffeɣ n tazart n Wat Imɛuc d temnaḍin i as-d-yezzin ɣer tmura n berra . 

<p style="text-align: right;"> Brahim .Ben 

  
 Deg ddqiqa-nni i deg d-yeffeɣ lexbar n usenṣeb n tmaziɣt di tmendawt, ulac ahat aqbayli ur d-nemekta ara imeɣnasen-nni n tmaziɣt d tugdut d umennuɣ nnsen i tt-isḥersen ɣef udabu d yeɛdawen n tugdut, alarmi d-isaḥ, ass-a, wemkan i tmaziɣt di tmendawt n Lezzayer.

 Tɛedda ddqiqa-nni, yal wa amek yesfra tamaziɣt di tmedawt.

 Iɛdawen n Tmaziɣt d tlelliyin, ladɣa at iččumar, nnan belli ur friḥen ara s tmendawt-a axaṭer tefka azal i “la Laïcité” (akka i d as-yenna Djabellah).

 Nnan daɣen ur qbilen ara asenṣeb n tmaziɣt ḥala ma twekked-d tmendawt belli ad tettwaru s yisekkilen n taɛrabt. Atan ihi rray n Djabellah De Saussure !

 Llan daɣen isertayen (widen i d aɣ-yesserwan taḍsa n wuglan) i iḥemlen tamaziɣt “ka afaq taqafi” (d adles mačči d nekkwa). 

 Llan daɣen kra seg yimaziɣen i yesraḥen tikerkas deg article 3 bis-agi. Wi ur fhimen ara amek taɛrabt d “luɣatu ddula ar lebda», “tamaziɣt d tunsibt” ? Amek akka l’article 3 bis-agi u yili ara gar les artciles-nni n lebda (1 caractère républicain de L’Etat. 3 l’ordre démocratique, basé sur le multipartisme. 3 islam en tant que religion de l’Etat. 4 L’arabe comme langue nationale et officielle. 5 libertés fondamentales, droits de l’homme et du citoyen. 6 intégrité et unité du territoire national. 7 l’emblème national et hymne national en tantq eu symbole de la révoilution et de la République. 8 le Président de la République réeligible une seule fois.) ?

 Llan daɣen wid ara yafen deg uzeṭṭa n article 3bis ayen yugaren aya. D acu, akken k-yehwa ɣer-it, ad ak-d-iban ayen yecban lmuḥal : “tamaziɣt daɣn d tutlayt taɣelnawt, tunṣibt”. Yennayer d inigi ɣef waya.

 Rnu “keč i yetturebban i cwal», ur tberruḍ ara i ṭbel deg waman. Seg Juba yuran s tutlayin nniḍen ara ass-a, tedda tmaziɣt, ladɣa tantal taqbaylit. 

 I d aɣ-yettrajun d asenulfu deg yal aḥric. D abrid-a kan i yessufuɣen. Ihi win yebɣan tamaziɣt, “ad tt-yaru, ad tt-yecnu, ad tt-yurar, ad tt-yecḍeḥ, ad tt-yecbeḥ», ayen nniḍen d awal.

<p style="text-align: right;"> T.Ould amar   

  
 Yal mi ara d-yaweḍ waggur n Ṛemdan, igellu-d s umur-is n ccwal gar yimdanen γef tγawsiwin ur nesɛi azal meqqren, ara yessiwɣen γer liḥala yecban ti.

 Aseggas-a, deg Tubiret, Tikreḍt tettban tɛedda tilas, imi ccwal yellan kan d reffu yenneqlab γer terwihin. Amek ihi, deg yimalas yezrin, deg yiwet n taddart i d-yezgan deg tγiwant n Teγzut, yiwen n urgaz bu settin n yiseggasen deg leɛmer-is yerra lḥedd i tudert n tlata n yimdanen ukkud yecrek aẓar. Tagi d tawacult n gma-s i yessenger, imi yenγa-as mmi-s, yelli-s d tmettut-is s usexdem n tmeghelt. Mi yesseγli tirwihin-a, yeṭṭef abrid metwal tiẓgi anda yeffer. Ɣef leḥsab n yisallen i nesɛa ar ass-a, amdan-a mazal ur d-iban ara anda yessedreg iman-is. Mi akken yekker uhetwir deg taddart, yal wa yeqqar-as waqila yebγa ad ineγ wiyaḍ uqbel ad d-yuγal. Ass n lexmis tasebhit, lawan n 11h, neḥder daγ i yiwet n tedyant anda yiwen n yilemẓi yesɛan azal n 30 n yiseggasen deg leɛmer-is, yeslek seg lmut taḥeqqanit mi akken yennuγ d yiwen-nniden. Tadyant-a, daγ teḍra-d sdat n uγerbaz alemmas Haddouche Said n temdint n Tubiret mi akken sin n yilmeẓyen, ttemxasamen gar-asen s wawal almi, qqen tiṭ teldid-tt, tenneqlab tegnawt yiwen yebda yekkat axsim-is s lmus anda i t-ihḥuza deg waṭas n yimekwan deg tfekka-s. Amzun akken ur yessasmeḍ ara tasa-s, yemme&amp;gamma,; yeddem-d yiwet n tehrawt n wuzzal i wakken ad as-yesmed tiyita, dγa winna ineggez yerwel γer daxel n uγerbaz anda yessutur lemneɛ. Axsim-is, yedda-tt deffir-s, ulamma yufan daxel iγallen n laman meɛna qqnent wallen-is, yebγa ad t-ineγ. Din i d-skecmen iman-nsen yimesulta, selken-d ilemẓi-nni seg lmut mi γedlen axsim-is. Din din, usan-d yimesulta-nniden akked yiγallen n usellek anda ldin yiwen n rrabul n unadi i wakken ad d-beyynen tamentilt yessawḍen sin n yilmeẓyen-a ad mmenγen gar-asen. Win akken yeγlin, uqbel ad t-awin γer sbitar yenna-d dakken wagi i d-yusan i wakken ad t-ine&amp;gamma,; mačči d aberrani fell-as, imi d acrik-is n lxedma, sɛan yiwen n ukamyun xeddmen yis-s.

  M. Smail 

  
 Ɣas ma yella acḥal tura segmi tettwafren termist (entreprise) ara iseggmen sin n yiberdan n tɣiwant n Ayt Smaɛel, rnu teffeɣ-d yakan ssuma swayes ara yemmag usenfar-a, maca lecɣal ulac ad ten-walin yimezdaɣ n taddart dayen bdan akken ad tthennin. Ɣef wawal n uselway n tɣiwant n Ayt Smaɛel, mass Ɛebdun Nasir, mi i t-nesteqsa tikkelt iɛeddan, yewwi-d tili qelɛen yiqeddicen tazwara n wayyur-a n ṭuber deg nella, rnu sɣur yiwet n termist i iḥercen akk deg Ayt Smaɛel. Lameɛna, iban-d d kra n uɛeṭṭel i ur nettwafham i d-igan annect-a n wakud d ilem war ma yemmug wacemma, netta ulac win ur neẓri belli tagrest (ccetwa) ur tettcawar ḥedd mara tɛewwel ad d-tger isurifen n sin-is n yiḍarren. Ad as-tiniḍ nennum dayen nekni akka i gan lecɣal-nneɣ, akken bɣun ilin wallalen i nesɛa, neɣ akken tebɣu tga tegnit deg nettidir. Ad d-nesmekti dakken iberdan-a iɣiwanen iɣef d-nettmeslay d win i iteqqnen Taɛinsert ɣer Tigratin ed Lmerj n Yiɣil s teɣzi n 1900ml. Ma d wis sin nniḍen yeɛna Taregragt-Bumejber-Burafaɛ s teɣzi n 1400ml. D iberdan i yettwasseqdacen aṭas ama sɣur yiɣermanen (citoyens) n tɣiwant, neɣ ula sɣur yiberraniyen tikwal.

<p style="text-align: right;">  Mhenni Xalifi 

  
 Asantus Akuku n tmurt n Kenya, yemmut ussan-agi kan iɛeddan, deg leɛmer-is 91 n yiseggasen. Yectel-d deg yiwen uẓar ‘’Luwu’’ netta akked Barack Obama. Yezweǧ akked 130 n tlawin, yesɛa-d ugar n 300 n warraw-is. Mmi-s ameqqran d ṭṭbib, yesɛa 70 n yiseggasen deg leɛmer-is. Yebra i 85 d tameṭṭut i t-ikelxen deg nnif-is. Ɣef wakken yeqqar, lḥerma n tmeṭṭut tugar kulci, nnif-is yeṭṭef taqacuct. Iḥemmel, diɣ, ad izux s yiman-is imi d-yenna : ‘’nekk am ddkir, ulac tameṭṭut i izemren ad tejbed iman-is ma yella uẓeɣ ɣur-s.’’ Yesɛa cci d ayen kan : tiferkiwin n wakal, tiḥuna, tafellaḥt d ttawilat-nniḍen i ixeddmen warraw-is d twacult-is. Yebna sin yiɣerbazen anda qqaren warraw-is, d netta i yettxellisen iselmaden-nni. Yemmut, meɛna yeǧǧa-d ugar n 1500 n dderya n dderya. I limer, yal Aqbayli ad yaɣ 130 n tlawin mačči yili deg kra n yiseggasen kan ad nili majoritaire ? Dɣa ad nevuṭṭi, ad nerr ‘’Taqbaylit’’ akken i aɣ-yehwa. Ad nevuṭṭi la séparation, le divorce n tmurt n leqbayel melmi i aɣ-d-tenfeḥ !!! Eyyaw, ahaw, s ciṭ n ṣwab maḍi, maḍi ! 

<p style="text-align: right;"> Hocine.M 

  
 Ma tessecraḥ sseba yemɣin, akken ula d ilmeẓiyen i ikecmen annar n tẓuri d useqdec n tutlayt-nsen. D ayen i iga Azedine Abdous, ilemẓi n 19 n yiseggasen kan. Akken ad nẓer ugar ɣef wannect-a, ad as-nefk tagnit ad d-yessenfali i yimeɣriyen n Uɣmis n Yimaziɣen, nenced-it yerra-aɣ-d deg tdiwennit-a.

  Aɣmis n Yimaziɣen: Anwa i d Azedine Abdous? 

  Azedine Abdous:  d ilemẓi kan i yesεan 19 n yiseggasen. D anaẓur amecṭuḥ, d amaẓwan, d amedyaz, d aneɣmas imezgi, d anelmad di tesnawit di tanga n tfelsuft. Ilul deg udrar Ukeffadu , taddart n Tewrirt.

  Amek tɛedda temlilit n ccna deg Ifri?  

 Tezri akken iwata anda necna dinna nekk d gma n ugraw ITRAN, d wanda nemlal d waṭas n yinaẓuren am Medjahed Ḥamid , ƐAbbas Nait Rzin…d waṭas n yineɣmasen , imyura. D tagnit yelhan s waṭas!

  Seg melmi tebdiḍ tetturareḍ snitra?  

 Bdiɣ tturareɣ snitra d wurdin (guitare &amp; mandole) asmi ɣur-i 17 nyiseggasen. D acu kan, si zik i ḥemmleɣ aẓawan.

  Anwi-ten yinaẓuren i tḥemmleḍ, wid i tettwaliḍ d amedya-k ? 

 Ḥemmleɣ icennayen akk i yellan deg umaḍal. Yal aɣnib ḥemmleɣ-t! Deg umedya : Flaminku, Jazz, Caɛbi, Atrar…atg. Gar yinaẓuren izwawen i ḥemmleɣ llan : Si Mouh, Idir, Lani, Brahim Ṭayeb, Mḥend, Takfarinas, Slimane Azem, El Ḥasnawi.

  Amek tgam Agraw Akeffadu?  

 Ih. Deg ugraw-a, lliɣ nekk d gma Ɣilas, acku si zik i nxeddem talilt (chorale). Syin nebɣa ad necnu i yiman-nneɣ, nga-t-id deg useggas n 2012. Nexdem yiwen n tezlit (Lydia) deg 2013, syin aḍebsi 2014 (Lezzayer). Nekki deg waṭas n tfaskiwin, irmad idelsanen, tisgilin, tigrarin…atg. Akka tura nesεa yiwet n tfaska tagreɣlant n uẓawan amaziɣ di Fransa ara yilin deg wayyur n ṭuber i d-tessewjad tiliẓri n tmaziɣt BRTV. Ɣur-neɣ daɣen yiwet n temlilt deg Montréal deg Canada, deg yimuras-a n tegrest .

  Tettheggim-d dɣa aḍebsi-nniḍen n ccna…  

 Ih, aql-aɣ deg tzeqqa n usekles Irat di Tizi Uzzu. Ad yili d amaynut, d aɣanib atRar s usekcem n waṭas n wallalen. Deg-s ad ilint 08 n tezlain , d ayen icudden ɣer unfaray (sentimental). Ula d isental mgaraden gar tayri , timetti…atg. Iḍrisen d nekkni i ten-yettarun. Ɣur-neɣ yiwen n uselmad Idir Saad , d netta i aɣ-d-yefkan afud akken ad nekcem di tẓuri tasusamt.

  Ulama meẓẓi, nnig n uẓawan, tettaruḍ daɣen s tezwawt. Mmeslay-aneɣ-d cwiṭ ɣef waya…  

 Akka! Tira wiss amek akka i yi-tekcem ur gziɣ ar ass-a. Wiss ahat degmi qqareɣ tafelsuft , ḥemmleɣ ad aruɣ ayen ur nelli , ayen ur nettwafham. Dɣa, ttaruɣ deg yiɣmisen, tisɣunin. Tura akka, aql-iyi ssewjadeɣ yiwen udlis iwumi fkiɣ azwel “ Akkin i tirga”. Deg-s ammud n tullisin n wayen yellan ala di tirga, ur nelli di tilawt. Ahat bɣiɣ akka aɣanib amaynut, ideg maleɣ nezzeh ɣer tenfusin n tayri, leḥzen, imeṭṭi, tiselbi, tasusmi… wiss ahat d ayen ibeεden akkin i tmuɣli , 

  D acu teɣɣareḍ seg wayen yuran?  

 Qqareɣ ungalen, inzan, isefra, iɣmisen, d acu, ḥemmleɣ ad ɣreɣ nezzeh tafelsuft. Isenfaren i sεiɣ akka ɣer sdat, ad semmdeɣ taɣuri n uẓawan, ad kecmeɣ ɣer uɣerbaz “Neɣma” di Bgayet, ad d-suffɣeɣ adlis, akked d uḍebsi-a amaynut. Tanemmirt-ik a Mass Mhenni!

<p style="text-align: right;"> Yesteqsa-t: Mhenni Khalifi 

  
 Timetti taqbaylit ur tefka ara azal i tmeṭṭut deg tmeddurt, ulama ula d nettat s ccan-is. Fell-as i tbedd akk ddunit. Akka yerna mazal tettemririɣ deg tɣerɣert n tneḥyaft imi argaz-is yeḥrem-as tuffɣa. Yerra-tt d taqeddact-is, ad texdem deg uxxam, ad ternu tiqwirin. Deg tazwara, ur tesԑi ara izerfan am urgaz deg twacult: tezga tettwaḥqqer imi ur tt-id-yettali wawal gar watmaten-s. Zik, llant ula d tiqcicin i meḍlen d timuddirin. Llant tlawin iwumi berrun imi i d-seԑԑunt kan tullas. Llant tiyiḍ zewğent 3 neɣ 5 yiberdan, daymi qqaren: «Taqcict ma tedder tenfa&amp;epsilon,; ma ulac, timeqbert tewsaε».

 Tis snat, tameṭṭut ur teswi, ur terri, deg uxxam-is. Ur tesԑi rray ala argaz i yesԑan awal. Werğin tella d tilellit deg lecɣal-is. Ilaq ad texdem kan ayen yeffɣen ɣef urgaz-is, yerna axeddim-is d axxam kan, Ma teffeɣ, ad teffeɣ kan ɣer tmazirt. Ulamma truḥ ɣer yimawlan-is, xas ma llan deg taddart, ilaq ad yeddu urgaz-is, am wakken qqaren: «Taqcict mm tɣaltin, ur tbennu tixxamin». Tis kraḍ, tallest segmi ara d-tlal nettat tettwaḥqar, ama deg uxxam n baba-s neɣ win n urgaz-is. Leqbayel n zik, mi ara yernu ɣur-sen uqcic, ad sɣerten neɣ ad xedmen urar. Ma d taqcict I d-sԑan ad yeḥzen uxxam am akken d tamḍelt. Mi ferqen ttrika, ama d idrimen neɣ d akal, yal awelli (ilemẓi) ad yawi amur-is, ma d tawellit lḥeq-is ad t-rnun watmaten-is, acku ɣur-sen, d lԑib ad tewret teqcict. Ma deg uxxam n urgaz-is, akken kan bɣan nutni ara tili, limer ad tԑeddi deg rray, ad as-d-brun neɣ ad rnun fell-as takna. Ulamma yella way-agi zik, maca ass-a d tamuɣli-nniḍen. Imi d tameṭṭut i d agerruj n tudert, d nettat i d tigejjdit n uxxam-is. Nezmer ad d-nini belli ulac aɣref iɣef teԑziz tmeṭṭut nnig n uɣref Azwawi, axaṭer yegza d akken, amer ur tettili ara nettat, ddunt-is ur teswi ara neɣ ur tesԑi ara lebna. Ayen ara d-yessebganen aya-agi d inzi-a i d-ğğan wat zik: «Axxam mebla tameṭṭut, am lebḥer mebla lḥut». 

 Deg tama, kra n lbaḍna d sseriya yellan, ur teԑlim ara yis-s tmeṭṭut tazwawt imi aṭas n yirgazen i yettcawaren tilawin-nsen deg yiḍ. Ɣef-aya-agi i qqaren imezwura-nneɣ:«Ulac d acu nettugad am lehdur n tsumta». Deg tama niḍen, xas akken ur heddrent ara deg tejmaԑt, maca aṭas n tikkal i yettԑeddi rray-nsent deg-s s tuffra, yerna iferru timsal ur frin yirgazen. 

 Mebla ma nettu, tilawin-nneɣ asmi sԑant tilelli, ulac agdud i tt-yefkan i tlawin iwakken ad seknen tidet-a, yerna ad sfesxen lekdeb yellan ɣef tmeṭṭut tamaziɣt. Tagellidt Dihya d Tinhinan d amedya ɣef tlelli tekseb tmeṭṭut-nneɣ imi mačči siwa i uxxam iwumi tezmer, ula d agdud yella itteddu ddaw ufus-is, yerna tessebgen-d iman-is d akken tezmer i wayen iwumi yezmer urgaz neɣ ugar. Ihi, ddunit-a, tebna ɣef urgaz akked tmeṭṭut, d nutni i d sser n tudert, daymi ilaq tameṭṭut d urgaz ad kesben izerfan kif kif-iten. Imi ulac amgarad gar urgaz d tmeṭṭut di tmendawt, ilaq d lḥeq n urgaz i d win n tmeṭṭut. Ihi, ha-ten-in deg yiwen n umḍiq, dɣa qqaren: «Argaz d llsas, tameṭṭut d ajgu alemmas» 

<p style="text-align: right;"> Adaoun Abdelghani  

  
 Gar-aneɣ d kra n wayyuren, neɣ ahat n yimalasen, ad tili tutlayt tazwawt deg uẓeṭṭa inmetti (réseau social) arusi VK, tama n waṭas n tutlayin n ddunit, yiwen seg yimeqqranen n yiẓeḍwan inmettiyen deg umaḍal. Tura akka, ileḥḥu akken ilaq usenfar n usuqel ɣer tutlayt n Mulud At Mɛemmer, iumu yekke ujenyur deg yinagrawen isenselkamen Muḥend Belqasem akked terbaɛt-is. Seld tasutert i yimḍebbren i urnay n tutlayt tazwawt ɣer tutlayin i inuḥen deg uẓeṭṭa-a, tuɣal-d tririt s « ih », syinna yeḍfer-it-id uqeddic. «Yesɛa waya azal d ameqqran. Ad tekcem tutlayt-nneɣ, am tutlayin-nniḍen, ɣer wanida ara tidir lebda. Kra n win i d-yekkren ad tt-id-yaf deg Internet». I aɣ-d-yenna Sliman Amiri, seg terbaɛt n usideg (localisation) azwaw. Syin, yerna-d: «ad greɣ kan tiɣri i wayetma ad sqedcen ifecka-a, i d-nerra i tutlayt-nneɣ, I wakken ad idiren». Deg tallit-a n tetiknulujit d umaḍal aliktrunan umḍin, d ayen izaden ayendin i tutlayt mi ara taf iman-is tekcem deg wanida yettwaḍmen uḥraz. Ihi, ahat mačči d taggara n Facebook i Yizwawen s tidet, maca skud ur d-yerri i tiɣri n usuqel-ines ɣer tezwawt, ha-t-an ad yesruḥ aṭas. Mačči kan deg umḍan n yimsaɣen ara ibedlen idis, wanag ula deg tdamsa-ines n yal ass.

<p style="text-align: right;"> M. K. 

<div> 
  
 Amar Sghir, s yisem-is aḥeqqani Outoudert Amar, ilul ass n 27 tuber 1943 deg taddart n Tala n Tazert, yetabaɛen zik ɣer tɣiwant taqdimt n Tassaft, ma d tura deg tɣiwant n Iboudrarene. D tamnaḍt i d-yefkan aṭas n yinaẓuren yecban: Kamel Hamadi, Lounis Ait Menguellet, Idir, Amar Ezzahi…atg. D amedyaz, d acennay yerna d ameskar, annect-agi isebgan-d belli d anaẓur s timmad-is.

  Tudert-is 

 Isɛedda temẓi-is deg taddart-is, armi yewweḍ 8 n yiseggasen deg leɛmer-is, syin yedda d baba-s ɣer Souk Larbâa deg tmurt n Tunes. Yeqqim dinna 3 n yiseggasen, dɣa ifuṛes tagnit yeɣra deg uɣerbaz tutlayt n tefransist akked tin n taɛrabt. Syin akin mi d-yuɣal deg useggas n 1954 ɣer taddart-is, yesselmed cwiṭ n taɛrabt. Syin mi yunag baba-s ɣer Fransa, yuɣal netta s aɣerbaz yellan deg taddart, i wakken ad ikemmel almud-is, dɣa dinna i d-iḥfeḍ kra n tezlatin yecban: Tarix n tmurt-nneɣ, Ɣur-i yiwen n umeddakkel, Min Jibalina…atg. Deg useggas n 1957, iruḥ ad d-iẓer baba-s deg tmurt n Fransa. Syin yexdem dinna kra n yiseggasen, tettunefk-as daɣen tegnit i wakken ad yissin icennayen-agi imeqqranen: Cheikh El Hasnaoui, Slimane Azem, Zerrouk Allaoua…atg. Dɣa yeḥfeḍ-d tizlatin-nsen s sshala tameqqrant. Deg tuber 1959, yuɣal-d ɣer tmurt-is mebɛed aggur kan ɣef wasmi yemmut baba-s, syin yuɣal yexdem dagi deg tmurt kra n yiseggasen deg Lezzayer Tamaneɣt, seg useggas n 1962 d asawen.

  Ansa i d-yekka yisem-agi “Amar Sghir” 

 Isem-agi n unaẓur Outoudert Amar, yettwassnen s yisem n tẓuri “Amar Sghir”, d ameddakkel-is acennay You cef Abdjaoui i d as-yefkan, imi deg lawan-nni yella meẓẓi deg leɛmer-is. Ma d anamek n yisem-agi Amar Sghir s teqbaylit d Amar amecṭuḥ neɣ ameẓyan.

  Amecwar-is 

 Yebda amecwar-is n tẓuri deg rradyu n t ruplan, Balak balak, Tajeǧǧigt lwerd yefsan. Syin akin, yessekles 4 n tezlatin gar mraw d sin-agi (12) i d-nebder, deg snat n tkasiḍin n “45 tours”, imi yal yiwet yexdem deg-s snat n tezlatin. Tizlatin-agi, d rrebɛa-nni timezwura yessekles deg umaṭṭaf: Ay ayetma acḥal itt-cedheɣ, Ttxil-k ay itbir xebber-itt, Lfiraq ay ayetma yewɛer, Snat n leḥwayeǧ ɛuhdeɣ-tent. Snat-agi n tkasiḍin n “45 tours”, issekles-itent ɣer tezrigin n Philips. Ma deg useggas n 1969, yessuffeɣ-d snat n tkasiḍin n “45 tours”, mebɛed mi yessekles 4 n tezlatin timaynutin deg ustudyu “Laḥen El Djazair” deg useggas n 1969. Tizlatin-agi, d tigi: Slam n llah fell-awen, Ahlellu, D baba-m akked baba, Je vois tes yeux qui brillent. Syin ɣer-s deg useggas n 1978, yessuffeɣ-d takasiḍt-is taneggarut, yewwin snat n tezlatin-agi timaynutin: Ttruɣ ɣef zzher-iw akked tezlit-nni Lmut taɣeddart swayes yettwassen aṭas.

  Tijmilin i d-as-yuɣalen 

 Axxam n yidles Mulud Mɛemmri s timmad-is, yerra-as snat n tejmilin ta deffir ta, i netta d kra n yicennayen-nniḍen. Tamezwarut, tella-d deg useggas n 2006, tayeḍ deg useggas n 2011. Ma deg useggas n 2014, d tiddukkla n taddart n Tala n Tazert, i d-as-ixedmen tajmilt meqqren, yeddan ɣef teɣzi n tlata wussan.

  Lmut d temḍelt-is 

 Yewweḍ leɛfu Ṛebbi ass-nni lḥed 12 deg waggur n unbir 2017, yettwamḍel deg tmeqbert n taddart-is, ass-nni n letnayen 13 deg waggur-agi n unbir ideg nella. Tamḍelt-is, ḥedren-tt waṭas n yiwudam n yidles d wiyaḍ, yecban: Rabah Ouferhat, Salah Ait Ziane, lwali n Tizi Uzzu Mohammed Bouderbali, Atmani, Nabila Goumeziane, Ait Menguellet Abdelouhab…atg.

  Adaoun Abdelghani 

  
 Gar tigellayin akk i yeɣlayen akka lawan-a deg ulzuz (ssuq), am tal tagrest, d aslem (lḥut). Iɣermanen (citoyens) merra ccetkayen amek almi tewweḍ ssuma n yiwen n ukilu ɣer 400 n yidinaren? Almi ufant iman-nsent tuget n twaculin tiẓawaliyin terra-tent tmara ad cedhent, ad sbilliment deg tagella-ya tanesbaɣurt skud ur tt-ɛerrḍent.  Lḥut-a ihi, wid i d-yeggran ttaɣen-t-id taggara-ya, ala ixxamen i d-yessekcamen tijernanin s wazal-nsent i wayyur, dɣa nutni ma suffɣen 40 neɣ 45 alef i ukilu ur ttḥulfun s wacemma. Akken i aɣ-d-yennan yiwen n useyyad i iqeddcen deg tama n Saket deg Bgayet, ma yella lḥut tikwal yettaɣlay almi ur as-yezmir uẓawali, «aya mačči d rray-nneɣ, acku nekni neznuzuy s waṭas i medden nniḍen i yellan d imzenza (commerçant), syinna nutni ad as-ɛiwden tanezzut akken i ten-isaɛed lḥal». I aɣ-d-yenna win i aɣ-d-yettmeslayen send ad d-yernu ɣef taluft tayeḍ : «ilaq daɣen ad teẓrem dakken ssuma n lḥut mara ad d-nesṭaḍ aṭas neɣ ad d-nesṭaḍ drus tettbeddil, yettusemma mačči kifkif». Akka ihi, ssuma n lḥut tettali d ayen i d-tewwi war ma tessen asubbu. Ma d amsider (consommateur) aredmani yegra-as-d ala layas skud d netta i tent-yettawɣen dima seg taɣlayt n ulzuz. «Nekk s timmad-iw ur semmḥeɣ ara idrimen-nni izaden ara fkeɣ i bu lḥut, maca mara ad t-bɣun warrac-iw ttawiɣ-t-id akken yebɣu yili, amzun yettḥettim-iyi lḥal». Aya yenna-t-id yiwen n ubabat seg Ayt-Smaɛel.

<p style="text-align: right;"> Mhenni Xalif 

  
 Yanis Uğeddi d ilemzi yesεan deg uwtay-is 28 n yiseggasen ,yekker-d deg twacult n tẓuri, gar-asen Tahar d anaẓur, baba-as Xellaf d amedyaz win id-igan tarbaεt Akfadu, d win ikecmen deg umussu adelsan .

 Yanis seg wasmi yella d aqrur iḥemmel aẓawan , dɣa asmi yesεa 14 n yiseggasen fkan-as-d arraz d “snitra” din i yebda almud-is ɣef wuarar n lexyuḍ , bab-as ur t-yeğği imi yezga s idis-is, deg wussan n tesnawit icennu deg yirmad idelsanen neɣ inubaz id-yettag uxxam n yilemziyen Ukeffadu anda yecna tizlit-is tamenzut d tajmilt i xali-s Tahar deg useggas 2008 “ajeğğig iruḥen” ,nnan-as-d wid it-iḥemmlen tettcabaheḍ ɣer Tahar fell-as yaεfu yarḥem , ɣur-k ssut ḥlawen yettaken iman i wul yugsen,d taneffut i tudert n yimarayen , d izen i yimsefliden-ik , dɣa deg useggas 2010 yessewjed-d yiwen uḍebsi netta d bab-as anda ṭṭfen asaḍur lwaḥid , deg-s llant 08 tezlatin gar-asent “tiziri yezgan di tiliẓri n umaziɣ s userkeb n tugniwin “Berber TV” , atin iḥemmleɣ ,aεyiɣ, ɣas ḥsu…..llant ugar n waya, s tezlatin-a i yelli aɣlad-is n tẓuri ,yekka deg waṭas n temzizlin ,tifaskiwin , irmad, timeɣriwin …yemmed akken deg ubrid n ccna s uẓawan yugten d iziɣer , d tmedyazt n bab-as lqayen yesεan tadrut .

 Dɣa yeqqim sdis(6) n yiseggasen yeffer ɣef tfarest , yebda yesseklas amaynut imi deg waggur yezrin id-yessisen di teẓrigt s ɣur “Star Plus», d win ineflen d tifawt, d tafuɣalt, d asmekti, d timsirin i wid yellan di tnafusin n tayri,azwan ires ɣef yifyar n tmedyazt , isemsawiyen gren-as-d cbaḥa i useqεed ,anda llant deg-s 08 n tenziztin ,azwel “Thuz ul-inu” gar-asent “Urgaɣ tamurt-iw, ruḥ a tayri, iwacu-tt tayri, tamakurt….). 

 Yanis yecba azwu i ufarnu mi qrid ad yexsi , la isuḍ yellef acku yesεa aɣnib d win yettawin ɣer yidles, tutlayt, thuski, d iwellihen i umaray……

<p style="text-align: right;">Azedine Abdous

  
 I lmend n usali n tfaska tis 6 n « Taɣuri s wurar » n Tizi-Wezzu, i d-yellan deg uxxam n yidles Mulud Mɛemri, inelmaden n At-Yanni rzant s lferḥ imi ugar n warrazen i ten-id-iṣaḥen :

 Tlata n tnelmadin n uɣerbaz alemmas Lɛerbi At-Ɛmer :

 •<span style="white-space: pre;"> </span>Tamsiwt BUƔAREB Silya

 •<span style="white-space: pre;"> </span>Tamsiwt BECCAN Lina

 •<span style="white-space: pre;"> </span>Tamsiwt BEṬṬAN Nadeyya

 Rebɛa n inelmaden n weswir wis 5 n uɣerbaz amenzu :

 •<span style="white-space: pre;"> </span>Tamsiwt LEWWAǦ Ṣara

 •<span style="white-space: pre;"> </span>Tamsiwt NEDDIL Litisya

 •<span style="white-space: pre;"> </span>Tamsiwt CAMI Ɣnima

 •<span style="white-space: pre;"> </span>Mass WAZAR Abdelqader

 Ufraren-d inelmaden d tnelmadin-agi s yeḍrisen igerzen i d-uran s tmaziɣt.

 Nessaram-asen ad ddun deg ubrid-agi, ad cbun:

 • Tamsiwt LABAWI Yasmin, 

 i yewwin Arraz n usebɣes i s-yefka weɣmis La Dépêche de Kabylie aseggas nni n 2011.

 • Mass BEṬṬAN Taǧ,

 i yewwin arraz amenzu n tfaska tadelsant tagraɣlant « Abalisa Tinhinan” deg useggas n 2012.

 • Tamsiwt URAK Lameyya,

 i yewwin arraz wis 3 n tfaska tagraɣlant n tsekla d udlis, deg ussegas n 2013.

 • Tamsiwt DEḤLAL Canez,

 i yewwin arraz amenzu n tfaska tadelsant tagraɣlant n tsekla d udlis, deg useggas n 2014.

 • Tamsiwt Ǧennan Milisa,

 i yewwin arraz ameqran n tfaska tadelsant “Taɣuri s urar », deg useggas 2014.

  
 Hadjimi Mohamed, d amedyaz d amaru. Ilul deg taddart n Chendar deg tɣiwant n Naciria deg lwilaya n Boumerdest. Deg tdiwennit-a, ad d-yewwi awal ɣef umecwar-is deg uḥric-agi n tira d wayen-nniḍen…

  Aɣmis n yimaziɣen:Amek i ak-id-tusa tikti tamezwarut deg ubrid n tmedyazt? 

 Hadjimi Mohamed : Ahat tura wwḍen 60 n yiseggasen segmi bdiɣ tira n tmedyazt , ar tura mazal ttaruɣ isefra. Imi isefra-w imenza uriɣ-ten asmi sɛiɣ 16 n yiseggasen deg leɛmer-iw. Deg useggas n 1957, refdeɣ imru i tikkelt tamezwarut i tira n yisefra. Imi deg lweqt-nni d ṭṭrad, dɣa ttaruɣ kan s tufra, imi s teqbaylit kan i ssefruyeɣ. Syin akin, asmi wwiḍeɣ 22 n yiseggasen deg leɛmer-iw, ttruḥuɣ ɣer umaṭṭaf wis sin, ttiliɣ d inebgi n tedwilt “Iɣennayen iḥeffḍen” n Chikh Nourdine. Ʃerḍeɣ ad cnuɣ, maca ur ṣṣawḍeɣ ara, imi tamezwarut yebɛed umecwar ɣer Lezzayer, tis snat bezzaf ɣef lǧib-iw, imi yeqwa umesruf. Kemmleɣ akkenni alammi sawḍeɣ 28 n yiseggasen dɣa ḥebseɣ leqdic deg unnar-agi. Uɣaleɣ selleɣ i yicennayen-nneɣ imeqqranen, yecban Slimane Azem akked Kamel Hammadi…atg. D nutni i yi-yesḥefḍen tamedyazt d leqwanen-is. S tmedyazt, ttafeɣ iman-iw, ɣur-i tezga d ddwa. Acimi d ddwa? Lukan i ǧǧiɣ ayen d-nniɣ yeqqim daxel-iw, ha-t-an 40 n yiseggasen aya, ur d-yeffiɣ ara.

  Acu n yisental iɣef tettaruḍ tamedyazt-ik?  

 Mačči yiwen, mačči sin, ggten. Tuget n yisefra-w, tezzin ɣef tnegmit n tegrawla tazzayrit, tijmilin, uriɣ ɣef wuguren n tmetti-nneɣ, ɣef lḥif, ɣef tmuḥqranit, ɣef liḥala n unaẓur, ɣef ddunit, ɣef yiẓuran-is (laṣel-is), ɣef yimru swayes sefruyeɣ…atg.

  S usmedyez tuɣaleḍ ɣer usizreg n yidlisen?  

 Ilaq ɣef kra n win yettarun ama d tamedyazt, ama d tullisin neɣ d iḍrisen-nniḍen, ad inadi amek ara d-yeffeɣ ayen yura i wakken medden ad ḥsun ayen yettaru neɣ ɣef wacu yettaru…atg. Ula d nekk d abrid-agi i ḍefreɣ, ssazergeɣ-d sin n yidlisen n tmedyazt i wakken ad ẓren yimdanen d acu i ttxemmimeɣ s ttawil n tmedyazt. D tamuɣli-w kan i d-fkiɣ deg-sen, ssarameɣ d wid ara d-yeglun s watmaten-is.

  Mmeslayeɣ-d cwiṭ ɣef sin-agi n yidlisen?  

 Deg unnar n tira, ɣur-i akka tura sin n wammuden n tmedyazt. Amezwaru ssufɣeɣ-t-id ɣer tezrigin Richa Elsam n Tizi Uzzu, s uzwel “Tudert umedyaz” . d adlis ideg llan 22 n yisefra ɣef waṭas n temsal, tazwert-is yexdem-iyi-tt Mass Rachid Alliche (aselmad, aneggal). Ma d wis sin, d win iwumi fkiɣ isemn “Kcem sya, tefɣeḍ syin” . Ula d netta d ammud n tmedyazt, llan deg-s 20 n yisefra s teqbaylit. Ssufɣeɣ-t-id deg useggas n 2012 ɣer tezrigin n El Amel n Tizi Uzzu.

  Ayɣer d wigi i textareḍ d izwilen n yidlisen-ik? 

  « Tudert umedyaz » d ammud ideg ara naf isefra i uriɣ deg talliyin d tugnatin yemxallafen, d aymi ara ad d-naf deg-s- isental yal wa ɣef wacu i d-yettawi. Gar-asen : tudert, temɣer, timetti, leɛyub n ddunit,…atg. Ma d azwel Tudert umedyaz d awal yesɛan azal ameqqran, imi yal amedyaz amek yettwali timsal d tlufa n ddunit. D tamuɣli-ines s lebɛid i t-yessemxalafen ɣef yimdanen-nniḍen. Dɣa deg wammud-agi « Tudert umedyaz », fkiɣ-d tamuɣli-w ɣef tudert n umedyaz i yi-cban, amek iṭṭeqqir tiṭ-is ɣer sdat, ɣer wayen ur ttwalin ara yimdanen-nniḍen…atg. Yal amedyaz amek yettwali, amek yefhem tilla n tudert, dɣa nekk fkiɣ-d rray-iw deg kra n tlufa. Ma d ammud « Kcem sya, tefɣeḍ syin » d adlis n 20 n yisental yemgaraden, seg usefru ɣer wayeḍ, mmeslayeɣ deg-s ɣef : yimcumen, tafat, ddunit, temẓi d temɣer, ddin…atg. Ferneɣ-as azwel-agi imi ttwaliɣ belli ddunit am uxxam bu snat n tewwura, mi tkecmeḍ seg yiwet, ad tefɣeḍ seg tayeḍ. Neɣ akken-nniḍen tudert d m snat n tewwura ta tessekcam tayeḍ tessufuɣ. Bɣig kan ad d-greɣ tamawt, nekk mačči seg wid-ak i d-yettekksen azwel n udlis seg yiwen gar yisefra yellan deg-s, ilaq ad yeṭṭef talemmast n udlis, ilaq ad as-id-yexdem agzul i wammud-nni.

  Ma yella wayen txeddmeḍ berra n tmedyazt?  

 D tidet, qeddceɣ deg waṭas n yiḥricen-nniden n yidles amaziɣ berra n tira n tmedyazt. Ihi ttalseɣ-d timucuha mi ara i yi-tettunefk tegnit i wakken ad d-ḥkuɣ timucuha n zik i d aɣ-d-ḥkan yimawlan-nneɣ. Tura d nnuba-nneɣ i wakken ad tent-neḥku i warraw-nneɣ. Uriɣ daɣen yiwen n usinaryu n usaru s teqbaylit, semmaɣ-as « Yewret tiqeccar n lḥif», deg tira yesɛa azal n 152 n yisebtar. Am wakken daɣen i yurareɣ deg rrebɛa n yisura s teqbaylit, sin deg-sen ɛeddan-d deg tilibizyu n teqbaylit “TV4”. Amenzu nexdem-it deg Boudjima, fkan-as isem n “Lexḍubegga gar sin watmaten”, wis sin nexdem-it deg Boumerdes, fkan-as azwel-agi “Abrid Yessawen”. Ma d wis kraḍ nettraǧu melmi ara d-iɛeddi. Ma d aneggaru yenna-d umsuffeɣ-ines ahat sya ɣer taggara n waggur n wunbir ad yekfu usaru-agi i wumi isemma “Tanekkra”.

  Amek tettwali tmetti taqbaylit a rgaz i d-iḥekkun timucunha?  

 Am wakken neẓra irkeli belli deg tmetti taqbaylit taqdimt, ur d-yessawal ara urgaz tamacaḥut, d tameṭṭut neɣ d tamɣart kan i d-yettalsen. Maca tura ibeddel lḥal, ulamma qqlilit yirgazen i d-iḥekkun, maca llan kra, nekk d yiwen seg-sen. Igerdan mi ara asen-ḍ-ḥekkuɣ timucuha neɣ timseḍsa, yetteɛjab-iten lḥal aṭas, dɣa mi kfiɣ yiwet i yi-d-ssutren, ad asen-d-rnuɣ tayeḍ. Ula d imeqqranen deg leɛmer ttefraḥen mi ara walin argaz neɣ tameṭṭut yeṭṭfen deg leɛwayed n tjaddit.

  Ulamma twessreḍ yerna tuḍneḍ, maca mazal tqeddceḍ tazmart-ik?  

 D tidet, ulamma uḍneɣ yerna lḥiɣ aṭas deg leɛmer, imi tura ɣur-i 76 n yiseggasen, maca mazal qeddceɣ akka i d-tenniḍ tazmert-iw. Tturareɣ deg yisura, ttaruɣ tamedyazt, ḥekkuɣ-d timucuha d temseḍsa…atg. Ahat d tamedyazt d wayen i ttaruɣ i ufiɣ d ddwa i waṭṭan-iw, nekk tettuɣ-t netta i tettu-iyi ma dhiɣ-d di tira.

  Neẓa belli tewwiḍ yakkan arraz n tmedyazt deg yiwet n tfaska?  

 Aṭas n tfaskiwin n tmedyazt i d-yellan deg tmurt n Leqbayel ama deg Tizi Uzzu, Bgayet, Boumerdes…atg. Ttekkaɣ deg tuget deg-sent, ad d-bedreɣ kra seg-sent: Ussan n tmedyazt n Ath Djennad, Timlilit n tmedyazt n Akbou, Tafaska n tmedyazt n Ait Samil deg Bgayet…atg. Dɣa, deg useggas n 2014, wwiɣ arraz deg tfaska n tmedyazt, i d-yellan deg Udrar n Fad, deg lwilaya n Bgayet.

  Awal-ik n taggara…  

 Ad ak-snemmreɣ kečč a Abedlghani akked yimeɣriyen d yixeddamen n Uɣmis n yimaziɣen n “La dépêche de Kabylie”. Ad asen-iniɣ i yinaẓuren-nneɣ d yimedyazen-nneɣ : “Ilaq ad nefk afud i yiman-nneɣ, yerna ad neg laman deg yilmeẓyen-nneɣ i wakken ad yeddu yidles amaziɣ ɣer sdat…”

   Yesteqsa-t Adaoun Abdelghani 

  
 Ass-nni n larebɛa, 16 deg ɣuct yezrin, i d-yeffeɣ album ajdid n tcennayt taqbaylit Yasmina. Deg uḍebsi-agi i tessekles assegas-a, ad naf 12 n tezlatin tijdidin akked yiwen n ddker anda i d-ttwabder sɣur tamɣart-nni i t-id-yecnan. Tewwi-d Yasmina awal deg wamur ameqqran n tezlatin n album ɣef tmeddurt-is, ladɣa, talliyin i tt-yesnuɣnan s waṭas. Am lehmum n temẓi-is, zwaǧ-is netta d tameẓyant, lexdeɛ n wid tḥemmel, tuzzma d wayen-nniḍen. Ad naf, diɣ, kra n tejmilin. Gar tezlatin i tura ɣef tmeddurt-is d wayen i tt-yerḥan, ad naf : Ucmiten, Ifat lḥal, Lḥiɣ di leɛmer, Axxam n waḍu, Tilufa, Ini-as i yemma. Deg umaynut-agi n ccna n tnaẓurt-agi taqbaylit, ddeqs n tejmilin i terra i yimdanen i yellan deg wul-is, yecban, Jida-as, Kheloui Lounes d JSK. Ula d tameddurt-is, teɛreḍ ad as-d-teg agzul deg yiwet n tezlit iwumi tefka isem « Taddart-iw ». D asmekti n wayen tesɛedda deg ddunit-is : seg wasmi tella meẓẓiyet armi tunag ɣer Fransa. Tebda aktayen-is seg Ugni n Uɛayed anda yella lǧameɛ i yebnan s uẓru. Syin, teṣṣaweḍ slam i warrac n Yizarugen tenna : «ɛeddi ɣur-sen, huzz afriwen, deg yigenni zzi, afeg ɛelli. Siwel-asen i warrac n Yizarugen, d tiɣri n temẓi i d-yesmektan Zaɛzi ». Dinna i d-temmekta aṭas n tɣawsiwin. Temmekta-d abeḥri n tɣaltin, ajenjel timrict, Tala n Tzeɣwin anda tedduri timidkin imi tewḥec deg ṭṭlam. Temmekta-d ula d asmi i tettbedda ɣef yimnaren n yixxamen mi tessutur leɣbar i txeddem d ticcict. ‘’I telḥiḍ ay aḍar, adrar aẓaɣar, teṣɛeb ddunit. Asusi, d uḥemmer, asewwi, aseqcer, semman-iyi tuḥrict ». i d-tenna deg wawal-is. Tecfa am zun d iḍelli ɣef wayen i as-yeḍran, i wayen tesɛedda. Tecfa ɣef umezzir i d-tekkes, ɣef ulemsir iɣef teqqim, ɣef gerninuc i tečča. Tecfa ula ɣef lbir-nni anda i d-tugem aman deg Tgemmunt n Ukerruc. Wamag ɣef wasmi i tettruḥu ɣer uɣebaz, tules-as-d s teɣzi akked tehri, d tajmilt ahat i temddakkalt-is Saliha, teqqar : « Akken i neddukul d Saliḥa ɣer lakkul. Abrid Umegdul, yusa-yi-d ɣef wul, amzun d iḍelli. S rrekba n uɣyul, ttawiɣ lemtul, s sḍa d cnawi. Dagi mi d-nlul, amennuɣ iḍul, ay Iɣil n Yifri ». Deg taggara, tudder-d s usḥissef uguren i tt-yeǧgân tunag ɣer lɣerba, ad teǧǧ tamurt-is mebla lebɣi. « Ay abuneqqar, i yi-yentan deg uḍar, di tegrest n Tulmut d Lḥedd n Sliman. Aslen deg ucekkar, aqejmur iqedder, anwa ara irun fell-i, ɛebbi rnu kan. Grirbeɣ deg yiɣzer, uliɣ asawen meqqer, ḥedd ma tɣiḍeɣ, luleɣ-d di lemḥan. Cerkeɣ lebḥar, abrid-iw yenǧer, ruḥeɣ ǧǧiɣ-ken, d lɣerba i yi-yeččan ». Terra tezlit-agi d asaru ameẓẓyan (Clip) i yellan akka tura deg uẓeṭṭainmetti. « Jida » d azwel n tezlit anda i d-tesmekti timenɣiwt n jedi-s sɣur lɛesker n Fransa, mmi-s mazal ɛad ur d-ilul. « Kheloui » d tajmilt i ucennay, ladɣa ɣef tebɣest-is imi yessekles tizlit taneggarut netta yuɣ lḥal yella deg sbiter. « Ucmiten », d tizlit anda i d-tesmekti Yasmina wid-nni i tt-ikelxen ass-a mi telḥa deg leɛmer am wakken i t-id-tecna deg tezlit-nniḍen « Lḥiɣ di leɛmer ». «Ḥrez-iyi tarwa », « JSK », « Ifat lḥal », « Pharell », « Axxam n waḍu », « Tilufa », « Ini-as i yemma » akked « Ddker », d isental i d-tecna tcennayt tameqqrant Yasmina. 

  Hocine Moula 

  
 Ihegga-d sem-a iɛeddan “Ugraw Tigawt Ilemẓiyen” yiwet n tedwilt n ubraz d usizdeg n twennaḍt deg tɣiwant n Ayt Smaɛel, i ibeɛden s wazal n 70 n yikilumitren ɣef waɣir n Bgayet. S uberriḥ n « Ayt Smaɛel, taɣiwant tezdig », iɛeggalen n tdukkla Raj n temnaḍt akked ddeqs n yimezdaɣ iwumi tehwa tekti-a, kkren-asen afus deg ufus i yiberdan d yizenqan n tnezduɣin akken ad asen-kksen neɣ ad asen-sneqsen, xersum seg yiguda i yeṭṭenḍeggaren setwaɣen lḥala. Imi akken ẓran wid yesseḥbibiren ɣef unagraw akuluji, ixuss nezzeh uwkay ɣur medden ɣef temḍerrit i tettidir twennaḍt sɣur umdan, am wakken ixuss usḥulfu daɣen. Ladɣa imi uqant tdukkliwin i yekkaten ɣef twennaḍt d tezdeg n ugama. « Nessaram ad d-ttwaheggayent tigawin am ti seg teswiɛt ɣer tayeḍ iqerben. Akken nlehhu d twennaḍt d wayen i aɣ-d-yezzin, i nlehhu d tudert-nneɣ ». I aɣ-d-yenna yiwen n umezdaɣ n Ayt Smaɛel. Ad d-nesmekti d akken tigezmi n Raj Ayt Smaɛel, tella tɣab seg unnar taggara-a, maca sidren-tt-id ussan-a kan kra n yilemẓiyen i yebɣan ad xedmen i ubaɣur n tmetti s umata.

  M. K. 

  
 Akka i d-yettwafren, s wudem unṣib, Ablehamid Sadmi, ass-nni n lexmis 7 deg cutember 2017, d aselway n terbaɛt n yilmeẓyen n leqbayel.

 Deg tejmaɛt tamagnut i xedmen yiɛeggalen n tesqamut n tedbelt n umcawer, ass-nni n lexmis 7 deg cutember ɣef 14h, fernen-d amyurar aqdim n Jumbo-Jet, Sadmi, i wakken ad yili d aselway ɣef tesqamut n yimḍebbren ara yilin deg tselwayt n terbaɛt n Les Canaris. Ihi, akka i teṭṭef deg wawal-is tesqamut n yiɛeggalen n tedbelt n umcawer imi i d-tenna ass-nni n temlilit n 7 ɣuct, anda i d-yella ustixer n Hannachi d aselway n JSK, d akken ad tili temlilit-nniḍen, ass n 7 cutember 2017, i ufran d usbeddi n uselway ajdid n terbaɛt n yilmeẓyen n leqbayel. Imi ala Sadmi i d-ibedden, deg unejmuɛ-a, ɣer tselway n JSK, ihi fernen-t kan yiɛeggalen n tesqamut s wudem unṣib i wakken ad yili d aselway n JSK. Lumur banen-d uqbel tifranin i yeḍran deg temlilit-a. Uqbel ad ldin asenduq n tefranin, ssawlen-as i Sadmi i yellan kan deg leqruba-nni, imi 10’ n ddqayeq kan yelḥeq-d, i wakken ad yeḥder i tulya n tsenqut u ad iwali s timmad-is agemmuḍ. S wakka i yettwafren Sadmi Abdelhamid i wakken ad yuɣal d aselway n JSK deg umekkan n Hannachi i yettwakksen s terbaɛt-agi, dɣa, i yerran Sadmi ɣef uqerru n terbaɛt n leqbayel. Deg wawal awezzlen i d-yenna uselway amaynut i tɣamsa, ass-nni n 7 deg cutember 2017, iwala d akken « d aḥemmel n terbaɛt n yilmeẓyen n leqbayel i t-id-ideggren ɣer tselwayt. D aseḥbiber ɣef yiniten n JSK i yi-d-yewwin i wakken ad d-uɣaleɣ. Acu kan, JSK teḥwaǧ akk wid i tt-iḥemmlen ». Am wakken yesnemmer iɛeggalen n tedbelt n umcawer i yerran deg-s taflest, yessaram ad yefk udem akked tmuɣli-nniḍen i terbaɛt n JSK. Iḍelli-nni, uqbel tajmaɛt tamagnut-a, yemlal Sadmi akked Francesco Cavallo, yiwen umɛellem aṭenlyani n tkabbanit n yixxamen i yebɣan ad yesnefli deg terbaɛt n JSK , deg Lezzayer tamaneɣt, anda i d-mmeslayen, deg yiwem usarag, ɣef wahil i d-heggan gar-asen i JSK. Gar yisenfaren i d-ihegga Cavallo, s wazal n 35 yimelyan n dollars, ad naf lebni n sbiter ameẓyan, asensu akked ummis n usileɣ. Am wakken i d-yenna, diɣ, : « Ad nefk akk ttawilat ilaqen i terbaɛt n JSK i wakken ad tuɣal ɣer umḍiq i tuklal, yakan. Am wakken ad d-nelhu s lesnaf-nniḍen n waddal mačči kan s ddabex n uḍar ». I usmekti, yella Hannachi ɣef uqerru n terbaɛt n yilmeẓyen n leqbayel JSK, ɣef teɣzi n 24 n yiseggasen, syin yettwakkes s ɣur iɛeggalen n tesqamut n tedbelt n umcawer ass n letnayen 7 deg waggur n ɣuct ɣef lewhi n 14, deg uxxam n JSK. Yekka-d umtawa gar akk iɛeggalen n tedbelt, ula d imeddukkal-is, Azlef d Chioukh, qeblen s shala astexxer-a imi ɣef wakken i d-nnan « Xas ulmma yexdem aṭas i JSK, meɛna yal tadyant tesɛa taggara u Hannachi d lwan kan ad yeǧǧ tarbaɛt n JSK. Acu kan mazal-t ad yeqqim d aselway n yiseɣ n terbaɛt n yilmeẓyen n leqbayel JSK ». Uqbel, ihi, ad d-yili usbeddi n uselway amaynut i JSK, d Malik Azlef d Med Zeghdoud i isedduyen timsal deg uxxam n JSK. Gar iɛeggalen n tedbelt ad naf : Mellal, Azlef, Chioukh, Azouaou, Kana, Bouzit,…atg. Astixer n Hannachi ɣef uqerru n JSK, ur d-tusi ara kan akka, aṭas n temsbaniyin, tikliyin akked ucetki i d-yellan deg temdint n Tizi Uzzu sɣur wid iḥemmlen JSk, anda ssuturen astixer n Hannachi ɣef uqerru n terbaɛt n yilmeẓyen n JSK. Ladɣa imyurar-nni iqdimen, yecban Fergani, Belahcène, Adghigh d wiyaḍ, acu kan ur ssawḍen ara ad t-sbeɛden ɣef umekkan-is. Akken yebɣu yili, yuɣal-d lferḥ ɣer yimferǧen n JSK imi i t-id-sbanen deg yiberdan n temdint n Tizi Uzzu.

  Hocine Moula 

  
 Dduṛt-a, nebɣa ad yili umeslay ɣef ccira n ufunzer (épistaxis) , yettawin ddeqs n medden ar ttbiṭar s lɛeǧǧlan, imi akken yezmer ad yili ufunzer-a xfif, izerri wer ugur, izmer diɣ ad d-yeglu s tlufa timeqqṛanin labeɛda ma yeṭṭuqqet neɣ yedda di lweqt. D tazzla n yidammen seg tanzarin, am ar beṛṛa, neɣ ar daxel (ɣer yimi neɣ s agerjum). Yettban-d aṭas di tallit n teṣmuḍi ɣer wid yesɛan gar 20 d 49 n yiseggasen. Yezmer ad yili xfif, izerri wer ugur. Yezmer diɣ ad yili d ssebba n ddeqs n wuguren imi yettawi-d tikkwal tamettant n umdan.

  D acu i d-yettakken afuzer? 

 Ssebba-s mucaɛen gar madden, d tacriḥt yellan gar tanzarin, yettazzalen d idim mkul mi ara tt-yennal ufus neɣ mi ara yili lḥamu.Maca llant ddeqs n ssebbat nniḍen ara d-nebder: taṛuzi n yeɣsan n tanzarin umbeɛd amennuɣ neɣ uɣelluy, axenzir neɣ tamsalmit yettḥazen tinzert akk waṭṭan ubeḥri ma yedda di lweqt. Ddeqs n waṭṭanen n yidammen zemren ad d-fekken afunzer, aneggaru-a yeṭṭuqqut, yettuɣal-d acḥal n tikkal d ayen i yettawin amejjay ad inadi ɣef ssebba deg yidammen n umdan. Ula d tallit n tarda ɣer tlemẓit, aṭṭan n sskeṛ d lehlak n turin zemren ad d-glun s ccira-a.

  Amek ara neɛqel afunzer iweɛṛen? 

 Afunzer iweɛṛen d win yeṭṭuqten, yettazallen s waṭas si tanzarin i snat, yettiɣzif ddeqs di lweqt. Ula d amdan tettbeddil liḥala-s, imi yettiwriɣ, yettergigi, yettemlelli tikkwal ikeččem di lkuma ma iɛeṭṭel afunzer-a wer ma yettusejji di lweqt.

  Acu ilaqen ad t-yexdem umdan zdat n ufunzer? 

 Di tazwara, ur ilaq ara amdan ad yettqelleq, ula d win yellan ɣur-s ilaq ad as-yekkes aɣilif. Akken diɣ, yesfk fell-as ad yeqqim ɣef tqeṣrit-is, ma ur yeṣṣaweḍ ara, yezmer ad yeẓẓel cwiṭ kan iman-is akken ad as-yekkes facul. Syin , ad yeddem sin iḍuḍan imezwura, ad ten-isers s uẓeyyeṛ ɣef tiwwura n tanzarin-is azal n 10 n dqayeq. Yezmer ad iɛawed aya i tikkelt nniḍen, imi ma d tacriḥt-nni i ɣef id-nemmslay yakkan i d ssebba , izerri ufunzer imiren. Ma iwala umdan dakken tazzla n yidammen tettkemmil ilaq-as ad yerzu s lɛeǧǧlan ɣer ttbiṭar, u ad yerr tameččimt n leqṭen azeddgan deg tinzert yettazzalen d idammen neɣ i snat imi din i llan ttawilat ifazen akken ad yettusejji ufunzer, syin ad yili unadi s telqay ɣef ssebba-s. <span style="white-space: pre;"> </span> 

<p style="text-align: right;">  Salima dali 

  
 Azul fell-awen, Nekk d AMESLUB n Tubiret, selmadeɣ tamaziɣt deg Tbatent « mɛna »

 Akken qqaren akken at zik: « Lḥila n ssbar teččur » Ur tlaq ara tsusmi ay atmaten acku tewweḍ tyita ɣer yiɣes acku tixsi i tt-inɣan d idamen-is. (Ussan-a ittɛeddi zaɛma l’inspecteur n tmaziɣt (MUKALLAF) ɣer yiselmaden iqqar asen ma ur teslemdem ara tamaziɣt s yisekkilen n taɛrabt ad yili ………… arnu ad tetixrem. Ma tɛetel tsusmi ay atmaten, azal n 70 n yiselmaden n tmaziɣt i d-ifɣen deg tsedawiyin (Tizi Wezzu ,Tubiret akked Bgayet) ad jjen imukan nsen, Ma ǧan imukan nsen iselmaden n taɛrabt deg Ybatent, zemren ad slemden tamaziɣt, zemren daɣen ad aɣ-ksen imukan nnaɣ, d aya i d-iḍran i yiwen n umddakel-iw; bedlen-as amkan ula ma ilmed tamaziɣt tseddawit n bgayet, acku anda yella yesselmad, bedlen-t s tselmadt n teglizit neɣ ahat n taɛrabt. Rnu Nnan-as-d ma ur testenyaḍ ara PV d installation deg uɣerbaz alemmas nniḍen deg 48 n Tsaɛtin, ad yaffeg umkan-iK. Aya drus deg watas acku mazal atas n temsal, Ul ikwa, tazmzert ulac, acku ṭṭfen tama ufella

 NETTRAJU AD MUQLEM ƔUR-NNEƔ 

 S USIREM D AMEQRAN

 TANMIRT NWEN !

  
 Seld mi d-tekcem tefsut, yecreq-d yiṭij-is aqesḥan, yesɣar akal d yimɣan, yusa-d deg wayyur-a-ines n mayyu, lawan n tuddma n umger i lqerḍ. Imi aql-aɣ deg wayyur aneggaru n tsemhuyt-a, ḥeḍru-d ad d-yaweḍ unebdu, walan yimezdaɣ n usamar n Bgayet, gar-asen wid n temnaḍt n Ayt Smaɛel d tuddar tiǧartin am Rrif, Talaɛṭa d Kefrida, yessefk fell-asen ad lhun d ccɣel n tmegra uqbel ad ifat wakud-is. Acku, lqerḍ-nni ẓran-t yemɣi-d yeɣzif, yewriɣ, ihegga i tukksa. Rnu, seg tama-nniḍen, llan wid i iɣiwlen deg-s imi nwan ad frun leqdic-is send ad d-kecmen wussan-a n wayyur n remḍan. Imi leɛtab n tmegra n walim-nni iban yettiwɛir ugar deg tseɛtin n wuẓum, mi ara ixeddem yiwen netta yelluẓ neɣ yeffud. Ladɣa, ma yettuḥettem, ad yemger ddaw lḥamu n tafukt i iḥerrqen. Dɣa, skud aseggas-a irew, yefti lqerḍ s waṭas, mazal ar ass-a kra n twaculin ttbekkirent tasebḥit i tmegra send ad d-yecreq yiṭij, ttuɣalent tameddit mi ara tɛeddi tafukt kra n yimukan, ad tili tili. Ma d wid i yesɛan drus n tferkiwin ideg yella walim, kksen yakan amgar imi yeshel ccɣel-is. Yuɣ lḥal, ula d tamegra n wayen niqal yettwazerɛen, am temẓin, ajilban d yimɣi n bu leqrun, tusa-d deg yiwen n wakud akked tin n lqerḍ. Ad yeqqim leqdic-a d win yelhan seg zik, acku ad yesfaydi seg-s uɣersiw, ad yernu umdan ad yaf abaɣur deg lmal-is.

  Kaisa Khalifi 

  
 Ddurt-agi yezrin, ass n umenzu n furar, tella Massa Saεida Benhabiles, taselwayt taγelnawt n Waggur azeggaγ azzayri d tinebgit deg Tizi Uzzu, anda i d-tewwi lemεawnat i lfayda n 300 n twaculin i izedγen deg yidurar εlayen n tmurt n leqbayel, ladɣa tid yenṭarren di tallit-nni n udfel. Mbaεd imi temlal akked lwali n lwilaya n Tizi Uzzu Mass Muḥamed Budarbali deg uxxam n ugerzu, terza γer temnaḍt n Yiferḥunen anda itewwi lemεawnat (isufar n wučči, lebsa neγ iceṭṭiḍen, taduli akked 5 n yimuturen n trisiti (groupes électrogènes) i lfayda n twaculin yenxaṣen n 3 n tγiwanin, Iferḥunen, At Yilliten d Imesuḥal. Syin, tameddit n wass, terza-d γer temnaḍt n Wizgan, taγiwant n Yillulen n Umalu, anda i d-tewwi lemεawnat i lfayda n 40 n twaculini yettewfarqen γef 2 n tγiwanin, Illulen akked At- Zikki. Tekfa tirza tameddit n wass di taddert n Bunaεman taγiwant n Zekri, yiwet n taddart i yegren irebbi i tegrewla n Lezzayer. Iswi n tirza-agi, d aẓeṭṭa n tegmat akked tdukli gar yimdanen.<span style="white-space: pre;"> </span>

<p style="text-align: right;"><span style="white-space: pre;"> </span> Islam Bessaci 

<div> 
  
 Ayen i iḍerrun deg yinurar n ddabex uḍar, d ayen ur iqebbel leɛqel. S imal yettɛeddi lweqt, s imal ttnernit twaɣiyin deg yinurar armi tturarent, taggara-a, temliliyin timeqqranin, anda ttilint zik d timeɣriwin n ddabex n yurar, mebla imferǧen.

 Uɣalent temliliyin am win iiceṭṭḥen i uderɣal. Ma tkemmel akka, ad uɣalen ad uraren mebla imferǧen. Syin ma yella ulac anwa ara iwalin timliliyin, i wacuɣer ara leɛben? Acu kan, asteqsi i yellan akka tura deg wallaɣ n yimdanen d wa : i wacuɣer i yella waṭas n ccwal-agi deg yinurar ? Ansi i d-yuɣ aẓar ? Aya, ur d-yusi ara kan akka. llant ssebbat, llan wid i as-yefkan azuɣer, ama s lebɣi, neɣ mebla lebɣi. Ma nuɣal kan ciṭ ɣer deffir, ad naf d akken ilmeẓyen-agi yettruḥun ad ferǧenn timiliyin, amur aeqqran deg-sen lulen lweqt-nni n rrebrab. Ihi, ufan-d ccwal deg tmetti, nwan s ccwal i teddunt temsalt. Tis snat, mi ara nwali imḍebbren n trebbuyaɛ, ad ttnaɣen gar-asen neɣ akked yimḍebbren n ddabex uḍar n Lezzayer s wawalen qessiḥen u yal wa ad yesseḍlam wayeḍ, aya yesnernay lebɣeḍ d lkerh gar yimferǧen. Ulac anwa yettlumen iman-is. Ulac anwa iqebblen lexsara: ttwalin kan igemmaḍ, ur d-cligen ara deg wayen-nniḍen : la deg urar neɣ deg ttrebga. Aya, ad naf ula ɣer trubbayaɛ timecṭaḥ i yetturaren deg lwilayat, neɣ ɛad deg tudrin imi yal ddurt, yettnekkar ccwal deg yinurar, ayen i d-igellun s luǧruḥ n yimyuraren akked lemḍerra meqqran i yinurar. Deg yiwen usarag i ixedmen yimḍebbren n yiɣallen n laman deg Lezzayer tamanaɣt, nnan-d d akken afus yekka-d seg yimḍebbren n trubuyaɛ imi iɛessasen-nni ssexdament deg yinurar, amur ameqqran deg-sen sɛeddan-d lḥebs. ‘’Amek ara iṛebbi, uselmad ur netturebba’’, i as-yenna winna. Ma ɣef temsalt-nni n ccwalat i d-yellan gar MAC d CRB, nnan-d d sin n yixaddamen n unnar 5 yulyu i asen-iɛemden yimferǧen ad kecmen s llḥerraqa akked iḥerban s umata. Ugar n 1 400 n fumigènes i ṭṭfen iɣallen n laman ɣer win i ten-yesnuzun. Mačči kan daya. Deg useggas 2012, ufan iɣallen n laman 164 n tḥerraqiyin, 99 n fumigènes d wayen-nniḍen deg texxamt n umyurar n MCA, Fawzi Chaouci, deg usensu n 5 yulyu. Ma d ass-nni n lexmis iɛeddan, d Adel Bougueroua, amyurar n CRB, uɣur ufan iɣallen n laman lkif akked tqerɛetin n ccrab deg tkerrust-is. Ha-t-an iɛedda iḍelli deg craɛ. Anwa i d abrid ay abrid ma yella d imyurar i ileqmen ccwal-agi. D ccwal, diɣ, i yeglan s lmut n umyurar n JSK, Albert Ebossé i mazal tɛelleq sin yiseggasen-aya. Mebla ma nettu ayen yeḍran deg ussan-agi kan iɛeddan gar MOB akked MCO anda kkren ccwalat d imeqqranen. 

<p style="text-align: right;"> Hocine Moula 

<div> 
  
 Iẓuran n tfaska tadelsant « Taγuri s Wurar » n usegga-a 2015 s usentel « Adlis d Nekkni », i yebdan s wudem unṣib ass n 21 maγres almi d 02 yebrir n useggas ideg nella γef teγzi n 13 n wussan, d wid yemden, imi ahil n leqdic d amesbaγur yennul timnaḍin niḍen am temnaḍt n Yiεeẓẓugen. Dγa ahil n leqdic id-heggan yemḍebren n tfaska-agi « Taγuri s Wurar » deg wexxam n yedles n tγiwant n Yiεeẓẓugen d win id-ijebden tamuγli i warrac imecṭaḥ d yimawlan-nsen id-irruḥen s tuget ḥedren. Deg ass wis 02 n tfaska-agi tadelsant, yella-d yiwen n leqdic s wazil-is deg aḥric n yisakwanen yemgaraden γef wedlis, am taklut d wannu&amp;gamma,; ideg yukkan deqs n warrac imecṭaḥ s lεamur yemgaraden di 06 almi d 14 n yiseggasen, id-ibegnen lfarḥ-nsen deg sakwanen-agi, imi d tagnit yelhan akken ad-sufγen afrayen-nsen d wayen i ttḥulfun. Akken id-yella usekfel n tmucuha i yellan d azamul n teqbaylit, imi tamacahut d aγarbaz n tudert, syen tella-d temilit d wemyaru, taγuri n umezgun, aselmed n umezruy d waṭas niḍen. D tagnit yelhan imi deqs n warac imecṭaḥ d yimawlan-nsen id-iqesden axxam n yedles n yiεeẓẓugen, fursen tagnit deg ussan-agi n imuras.

<p style="text-align: right;">islam Bessaci

  
 Iberreḥ-d ussan-a kan Uḥuddu Aɣerman (Protection Civile) n waɣir n Bgayet s kra n leḥsabat ɣef tuffɣiwin-is ɣer wannar deg useggas-a yekfan n 2016, akked userwes (taqrint) gar-as d sendilindi, neɣ 2015. Deg useggas-a yekfan ihi, n 2016, gren-d iman-nsen yirgazen n usellek azal n 33913 n tikkal. Gar wayen yexḍan ilel, akked teftist-nni deg unebdu s lqidar n 7932 n tuffɣiwin. Yettwajerred daɣen usiweḍ ɣer udawi s 12523 n tiwin, 1827 d azrab ɣer yiberdan ɣef ssebba n yisehwa. Rnu-as tid n usexsi n tmes s wazal n 2252. Iban dakken zaden ladɣa yisehwa (laksidat) n ubrid ma nwala i useggas n 2015. Imi deg useggas-n ḍran-d kan 1708 n yisehwa. Ma nemmeslay-d ɣef tẓegwa i tečča tmes, ahat ɛeddan 44 n yihikṭaren. Ɣer da, yewwi-d ad d-nesmekti belli, deg teɣzi n tegrest-a, ad yeg Uḥuddu Aɣerman n Bgayet deg waṭas n yiɣerbazen ilemmasen yiwet n tigawt n uḥesses ɣef yimahiyen n umunuksid n karbun i d-iteffɣen seg wallalen n useḥmu s wurrig (lgaz). Aqeddic-a, ad yili s tallelt n Tanmehla n usegmi (tterbiya). <span style="white-space: pre;"> </span> 

<p style="text-align: right;">  M. K. 

<div style="text-align: right;"> 
  
 Akka tura, segmi i d-yekcem useggas amaynut n 2016, imezdaɣ n twilayt n Bgayet, akka am wid n tmurt n Leẓẓayer s-umata, tatafen iɛebbaḍ nsen ɣef ayen yaɛnan timerniwt n ssumat n yisufar n wučči lakked d-usiweḍ. Ussan-a, mazal ɛad ur d-iban ara kra ɣef ayagi. Ama d yizegza, igumma, neɣ tuččiyin nniḍen s-umata ulac akka amaynut deg ssumat taswiḥt-a ! Ula d-aṣiweḍ ulac d-acu yernan. Asikel ɣer yal tama dagi deg twilayt n Bgayet ur i beddel ara ssuma. Akken neẓra, liṣunṣ d lmaẓut rnan seg wass-nni n 1 yennayer yezrin. Ayagi, iban, dayen ar ad-yawin timerniwt deg waṭaṣ n yeḥricen. Maca, ɣas akkeni ussan-a ulac kra n laɣla, imezdaɣ n twilayt-agi ẓran belli ttamsalt n kra n wussan kan. « Aqlaɣ n ttfaraṣ ussan. Zriɣ belli kulec ad yali. An xelleṣ ayen ur nečči. ahaw-t kan! » akka iɣ d-yenna yiwen n bab twacult deg tama n Weqbu. Akka, am Mas-agi, medden ẓran belli timerniwt ad d-tili assa neɣ azekka. Ussan-agi kan, imeṣiwḍen n yisufar (transporteurs de marchandises) gezmen abrid aɣelnaw wis 9 akken ad begnen lɣiḍ nsen ɣef timerniwt n liṣenṣ yagi. Sya u sya, nesla belli wid ikesben ifurguten lakked lkiran aten-ad temcawaren akken ad rnun summat n-usikel (γoyage). Wagi dayen ibanen, imi zyada deg liṣunṣ akked lmaẓuṭ taɛna-ten srid, imi nutni s yisufar-agi i teddun ikumya-nsen ! Trisiti, ula d netta-t terna. Wid i « tetten » nnig n 250 ikiluwaṭen i useggas ad xelṣen laɣrama. Akka, tikubaniyin i xedmen deg twilayat-agi yezmer lḥal ad rnun-t i yisufar id ṣenɛen-t. Acku, timacinin i ssaxdamen-t teddun-t akkit s trisiti. Tiwaculin ɣurṣen-t daɣen timerniwt-agi n trisiti, ilaq kan ad cuḥen-t i tafat! Ula d leqhawi n Net waqil ad rnun-t i ssuma n-ucuddu ɣer linternet (connexion à l’Internet). Ma nessiwzel ameslay: aṭaṣ n « tlufa » traǧun-t » imesuddar (les consommateurs) acku, aṭaṣ daɣen n yisufar ar ay-rnu-n. Cuddet kan ibugas nwen a ddin uqabac !<span style="white-space: pre;"></span>

<p style="text-align: right;"> Syphax Y 

  
 Ulamma 23 n yiseggasen i yezrin segmi iɣab Tahar Djaout, s kra n win i t-yesnen neɣ ahat win yeɣran agerruj-nni i d-yeǧǧa d awezɣi ad t-yettu, imi tikta-s mazal ttenfufudent di tmetti, tid ileddin allen i lɣaci amzun akken d tafat deg yifri

 Tira-s, ama deg wungalen neɣ deg yiɣmisen anda yeqdec, tecba tayeggirt yuɣen deg yiḥerqan, tefka-d ṣṣaba, tin akken ara yessuzfen tagut ɣef wallaɣen n yimeɣriyen. «les chercheurs d’os, Les vigiles d L’exproprié» d waṭas n wayen akk yura ad ilin d inagan fell-as, d amusnaw yerran tamusni-s gar yifassen n yimdanen, am akken daɣ yella d amedyaz n tallit-is. Mmi-s n Wulxu, ilul ass n 11 deg yennayer 1954, yekcem s aɣerbaz di taddart-is almi d aseggas n 1964, imir yegguǧ ɣer tmanaɣt anda ikemmel leqraya. Deg 1970, imi lwelha-s terra ɣer tira, yewwi arraz ɣef yiwet n tullist iwumi isemma «Les insoumis» deg yiwet n temsizzelt taseklant. Segmi i d-yewwi turagt-is deg tusnakt deg useggas n 1976, yebda tira deg uɣmis n El Moudjahid. Ɣas ulamma d tusnakt i yeɣra, d tin i yeḍfer deg tesdawit, maca tira tezdeɣ allaɣ-is, ahat deg-s i yettaf ddwa. S yin, yuɣal ɣer Algérie Actualités, anda iqeddec deg tesga n yidles. Din i ifures tagnit iwakken ad yerr tajmilt i waṭas n yimyura Izzayriyen yuɣalen di rrif. Yal tikkelt, aniwa iwumi ara yeldi tawwurt, ad d-yemmeslay fell-as, ad t-id-yessufeɣ seg tatut. Abrid-is injer-it s yimru, yessa-t s tikta ireṣṣan ɣef tusna d tugdut. Acḥal d tafaska ideg d-yufrar am yitri ilmend n wayen yura, ama d ungal, d asefru neɣ d tullist. Asmi yeldi unnar di 1988, yeslal-d yiwen n uɣmis iwumi isemma «Ruptures» tama n yimeddukal-is Metref akked Djaâd. Imi tallit-nni kkren-d yimesḥaf ad aɣ-beddlen tikli, ṭṭfen iberdan d leǧwameɛ, ɛebblen ad d-sersen buberrak ɣef yimdanen. Wa yeffer, wa yerwel, wa ɛerqent-as ! Imi yeggugem, ula d amɣar azemni ara nciwer iɣab seg lqum-a. Tahar Djaout, yegguma ad yeqbel ṭṭlam i d-yeɣlin deg uzal, yugi ad yanez i llafɛa. Dɣa di lawan-nni i d-yenna : Ma tessusmeḍ ad temteḍMa tenniḍ-d ad temteḍ Ihi, ini-d temteḍ Segmi walan yeɛdawen n tudert acḥal i yezmer ad ten-yerreẓ s tikta d ṣṣwab, kkren ɣur-s s lǧehl d yiɣil. Uznen-as yiwen n yilemẓi, mazal ur temlal ara tmelɣiɣt-is, yessureg-as kra n terṣaṣin ɣer uqerru-nni yeččuren d tamusni. Ass-a, ad d-nemmekti kan dakken d ameɣnas amenzu i yeɣlin s ufus n rrebrab di 1993. S kra n win i t-yesnen, yeḥsa azal-is, yerra-as tajmilt akken yufa. Matoub, ad fell-as yeɛfu yerḥem, yerra-as yiwet n tejmilt anda yemmeslay i Kenza, taqcict tamaẓuẓt n Djaout, anda yenna :A Kenza yelli ur ttru ara D iseflan neɣli ɣef Lezzayer uzekka. D acu kan, awi yufan idammen n wid yeɣlin akka d iseflan ur ttruḥun kan akka, imi ilaq abrid i d-nejren ad t-neḍfer. Akka i d tajmilt i ttrajun seg-neɣ. Am wakken i as-yenna Didouche : «Ma neɣli, ḥader-t ɣef wayen iɣef i d-nekker.» 

<p style="text-align: right;"> Nabila. B 

  
 Aɛmer Awma seg taddart n At Buɛli r Yiwet n tikkelt, issekra Aɛmer Awmer aserdun-is i yiwen ad yawi tislit s At Ḥelli. Netta, iḍḥa-d ur as-fkin ara lekra. Iwweḍ alammi d talemmast n ubrid indeh i userdun ibedd, yenna-asen ar da d-ters teslit-a. Nnan-as wid-nni, ar naweḍ s axxam, ad ak-n-nefk lekra userdun. Yenna-as Aɛmer Awmer: “ A ḥeq wihin d wihin ar da d-ters teslit-a!” Alammi i as-ten-id fkan i s-isseraḥ i userdun. Yenna-as :

<p style="text-align: center;">Yamina n Ḥsen teččaḥ

 Yewwi-tt unefraḥ

 Issers-itt ddaw At Ḥelli

 Issers-itt ddaw inijel

  Qebḍen-as lajel

 Ikkes-as akk lesdaq-nni

 Iggul Si Aɛmer Awmer

 Ass-a d axeṣṣar

 Lekra n userdun ad d-teɣli.

<p style="text-align: right;">

  Ramdane Lasheb 

  
 Tettkemmil deg Uweqqas tdukkla Azday Adelsan aheggi n yisaragen-is, iseklanen yal taggara n ddurt. D ttiɛad i ttraǧun tura mačči ala imezdaɣ n Uweqqas, wanag ula d imḥemmalen n tsekla deg Tmurt n Yizwawen merra. Ladɣa imi simmal neccden imura s tutlayt n Mulud At Mɛemmer. Ass n 11 deg unbir iɛeddan dɣa, d amaru Aweɛmer Uleɛmara i d-yettwanecden i Tɣellust taseklant akken ad d-yawi awal ɣef yidlisen i d-yessufeɣ. Ulamma ur telli tgerrez liḥala n tegnewt, meɛna ddeqs n yiterrasen i d-yerzan ad ttḥessen i win i yesɛan amezruy yelhan deg umaḍal n tira. Ula d askasi i d-iḍefren asarag, yella igerrez, ɣef tnaga n umsarag s timmad-is. « Yeɛjeb-iyi aṭas usnubget d uswir aɛlayan n uskasi deg Uweqqas. Ssarameɣ asken-iw yerra-d i wayen tettraǧu terbaɛt n « Tɣellust taseklant » d uzayez. Ad d-uɣaleɣ s tedfi ɣur-wen ɣer sdat, i lmend n tsufaɣ (publications) timaynutin ». D tanaga-a i d-yura Mass Uleɛmara i wat Azday Adelsan. I usmekti, Aweɛmer Uleɛmara d amaru, d amazzag amecciwer deg usefrek. Ilul deg taddart n Budafal, tazwara n yiseggasen n xemsin. Deg temẓi-is yeɣra tasengama, tussna d tjerrumt tamaziɣt. Deg 1985, yella gar yiɛeggalen i d-yesbedden tamɣunt (ligue) tazayrit n uḥuddu ɣef yizerfan n umdan. Yessufeɣ-d ar tura 7 n yidlisen, ad d-nebder seg-sen »Akkin i udrar » d ungal. « Iberdan n tissas » d adlis ɣef tmeddurt n umǧahed Mesɛud At Ɛemmar. « Tullianum » – Taggara n Yugurten », d ungal. « Timlilit di 1962 », d ungal daɣen.

   M. K. 

  
 Send ad tili taddart n Tmaɣuct, tuɣ llant kra n twaculin, mfarzaɛent, yal yiwet tettidir weḥd-s. Zedɣen di Tɣerfet, zedɣen di Tala Bezru…Ma d Sidi Salem-U-Mexluf, yusa-d si Terga Zeggaɣen deg unẓul n Lmaruk. Tamurt, tettak-it i tayeḍ alammi d-yewweḍ ɣer Umecras deg tmurt Leqbayel. Yella ikess i yiwen uxxam, nutni ur faqen ara yis-s. Ass-nni, issefqed bab lmal, yufa-t yeṭṭes, tisekrin la as-ttanint, uccanen la as-d-ttaran lmal. Yuɣal-d s axxam, inna-asent i tlawin: ‘’yyamt, ad tfetlemt seksu, wagi ara i aɣ-ikessen mačči d ameksa. Mmugrent-t ɣer tewwurt s teɣratin. Yenna-asent acu-t akka ? Acu-t akka yeḍran ? Nutenti, qqarent-as kan: ‘’cuffaɛa a Ccix’’ ! Cuffaɛa a Ccix’’! Inṭaq, yenna-asen: ‘’tura ad awen-d-iniɣ: Lukan ad i yi-teṣrem, yili ad awen-ṣṣerwiɣ lmal, imi akka, bqa laxir’’. Iṭṭerḍeq ɣer Tmaɣuct, yiwet n taddart deg At Dwala. Iwweḍ, yufa tama n yiwet n tḥeccaḍt tasedda, indeh fell-as tekker. Yelḥa ɣer sdat, d izem, indeh fell-as ikker. inna-asen: ‘’d ayen, dagi ara nezdaɣ’’. Syin, isgerw-d tiwaculin-nni imferzaɛen, yenna-asen: ‘’a yatmaten! i wakken ad yeddukel ṛṛay-nwen, ad yiǧhid yiɣil-nwen, yessefk ad tesbeddem taddart di tama-a’’. Qqaren-d, ulin-d si Tala n Uzru, ulin-d si Tɣerfet, bdan a ferrsen, sbeddayen ixxamen di tama-nni i asen-d-inna. Akken akk agur n ɣuct, yella d lxedma alammi tbedd taddart n Tmaɣuct . Akka, qqaren yimezwura:” Ur d-sbedden tudrin alammi ǧǧan tineswin”. 

<p style="text-align: right;"> Ramdane Lasheb 

<div> 
  
 Dda Mḥend : azul a Sriffeg ! d acu i t-xedmeḍ akka?

 Sriffeg : Aql-i teẓẓɛeɣ izan, aɛyiɣ deg yiman-iw mačči d kra, ula d leḥyuḍ aɛyan deg-i.

 Dda Mḥend : acimi akka i teɛyiḍ deg yiman-ik ? ddunit telha mačči d kra.

 Sriffeg : telha ddunit ! waqila teskeɛrireḍ fell-i ?

 Dda Mḥend : ad iyi-imneɛ Rebbi deg daɛwessu-k. tesneḍ ddadda-k Mḥend yettkellix ɣef medden, ruḥ steqsi akk at taddart ttirni, ak-d-inin akk dda Mḥend d aḥcayci. Yal yiwen yefka-as lkar-iis, yerna s taḍsa d lehcaca.

 Sriffeg : Tenniḍ-iy-d ddunit telha ! anda akka tettwaliḍ lhu-agi-ines di tmurt-a di laɛnaya-k ? imdanen regglen ɣer tmura tiberraniyin, llan wiyaḍ zeggren ilell s teflukin, wa yewweḍ ɣer yeswi-s, wa yeǧǧa din tarwwiḥt-is. Lxedma ulac, tamezduɣt ula, keččini ad qqareḍ telha ddunit-a!

 Dda Mḥend : Amek akka lxedma ulac ! tella, ahat ur –nudaḍ ara kan, «la forge» n taddart ha-tt-an temdel tewwurt-is, yuli-tt uɣebbar. Yya-d ad tt-neldi ad tt-xedmeḍ d aḥeddad. 

 Sriffeg : waqila ḥeqqrent-iyi wallen-ik. Widen ur neɣri ugin ad xedmen d iḥeddaden, nekkini imi d fɣeɣ di tesdawit, ad qqleɣ d aḥeddad.

 Dda Mḥend : Akka tt-waliɣ akka, d kunwi i iḥeqqren amahil-agi n uḥeddad s tsuta-agi d yettnekkaren. Zik-nni s umahil-agi i s-wayess yettwassen yisem n uḥiṭus. At yeǧǧer akken llan si taddart n Mḥaga alarmi d taddart n Ḥura tt-gallan s tenfalit-a : «Aḥeqq sebɛa n zzbari n Yiḥiṭusen», ma d tura imi i ibeddel zmantettgallam s icelɣumen neɣ s tlawin. D «les chômeurs» acḥal d iseggasen-aya yerna tɣunzam amahil-agi n iḥeddaden. 

 Sriffeg : anda sneɣ ad xedmeɣ amahil-a.

 Dda Mḥend : aya mačči d aɣbel, ak-sslemdeɣ, xas akka meqqreɣ di leɛmer, ad iliɣ ɣer tama-k, ayen akk i ssneɣ ak-temleɣ. 

 Sriffeg : tannemirt-ik a dda Mḥend, telliḍ-d allen-iw, lliɣ am win akken yeṭṭsen. Ur ẓriɣ ara akken «la forge»-nneɣ tesɛa amezruy.Dda Mḥend : mazal ur ak-d-nniɣ ara kullec, maca ad as-nruḥ s laɛqel kan. Di tazwara, ak-mmleɣ amek ara tettsuḍuḍ lkir d wamek ara tekkateḍ afḍis ɣef zzebra, d uḍerraq n tgelzyam, d wamek ara tneɣceḍ imegran, d wamek ara temziḍ tifruyin d ijenwiyen, ad arnuɣ ak-sslemdeɣ amek ara tettsemmired iḥwicen.

 Sriffeg : nnan-d t-xedmem ula d ibeckiḍen. Ad iyi-teslemdeḍ a dda Mḥend di laɛnaya-k ?

 Dda Mḥend : imir-nni yella ṭṭrad mgal acengu Afransis. Agdud yuḥwaǧ ibeckiḍen. Ass-a acengu yeffeɣ. Tezzi-d talwit nettidir di lehna, iwumi-ten ara ibeckiḍen ass-a ? Ad nexdem allalen i imekrazen, ad yili ahat ad iḥwiǧen imegran, iqubac, tiglezyam… i wakken ad megren, ad neɣcen… imegrazen ttiḥwiǧen iḥeddaden.

 Sriffeg : ah tesmektaḍ-iyi-d ɣef yiwet n tenfalit, acimi i qqaren mi sɛerqent i uḥeddad ad yekkat ɣef zzebra ?

 Dda Mḥend : i kunwi iwumi ɛerqent mačči i nekni, ur teẓrim ansi id tekkam neɣ sani t-tteddum, ur iban d acu tebɣam. Di leɛmer tɛeddam akk 30 n yiseggasen, ur tezwiǧen, ur t-xeddmem. Nekni zik ur nessin ara d acu id lweswas, ur nettrebbi ara «les chômeurs» di taddart. Imal-nneɣ iban am yiṭij, win yeɣran iban yeɣra, win ur neɣri ad yuɣal d aḥeddad. Yečča lmal yefreḥ bab-is. Cfiɣ am wass-a asmi tzehher tḥanut, amzun d taɣrast n tzizwa. Sebɛa zzbari sṭenṭunent, yal yiwen iban cceɣl-is. Ass-a teɣli-d tsusmi, tessewḥac ula deg uzal qayli. A sidi Rebbi, ttɣilek jemmeɛ-iyin ad iliɣ gar wid ḥemmleɣ. Amkan-iw gar wid yemmuten…

<p style="text-align: right;"> Bussad Ḥemmar 

  
 Tettseḍ neɣ tesmeɛẓgeḍ, ur tebɣiḍ ara ad d-qessreḍ yid-i. Ssneɣ-k ! mačči d tikkelt tamezwarut ! akka i teggiḍ d acu i yuɣen «la mémoire»-inek.

 -Ulac, sussmeɣ ur d tt-wajebeɣ ara, acku ẓriɣ ur tettamnen ara ma nniɣ-as, steqsa-ɣ-d amejjay ɣef «la mémoire»-inu.

 -Aṭṭan-ik mačči d «la mémoire», aṭṭan-ik d «l’égoïsme». Susem ma tebɣiḍ ! ula d nekk ur bɣiɣ ara ad ssleɣ i ssut-ik.

 -Teffer aqadum-is s tfersadit, terna tezzi-d aɛrur-is. Terfa acku nettat tebɣa ad nexdem «le shopping» nekk bɣiɣ ad d-ẓẓreɣ amejjay, acku ixemjan-agi sɛiɣ deg wallaɣ-iw, xdemen-iyi-d aṭas n wuguren, tt-xemmimeɣ aṭas yerna tqelliqeɣ, asrirem yebda yettaǧǧa-yi waḥd-i. Uɣaleɣ tettuɣ akk ayen ilaqen ad cfuɣ fell-as. Senṭerren-iyi yimdanen mi ara d ḥekkun tiqsiḍin n zman aqdim. Ceffun ula ɣef «les détailles» imecṭaḥ. Ma d nekk, tettuɣ ula d isem n tmeṭṭut-iw. Tiswiɛin ticeki ur terfi ara testeqsay-iyi-d teqqar-iyi-d :

 -Amek isem n tmeṭṭut-ik ?

 -Nekk imir-nni ad uɣaleɣ d azeggaɣ, tt-ḥireɣ d acu ara d iniɣ, i wakken ad iyi-d-ɛiwen, teqqar-iyi-d isekkilen yiwen, yiwen. Maca ur zmireɣ ara a ten-id-ssdakleɣ akken ad d-iniɣ isem-is, ad as-tiniḍ yekka-d si tɣerma ur nessin ara isemi-is. Ar tagara tameṭṭut-iw ad terfu, ad iyi-tini :

 -Aɛni warǧin tekcimeḍ s aɣerbaz ! aɛni agemmay-inek ur yesɛi ara isekkilen s-wayess yettwaru yisem-iw ? neɣ ahat isem-iw ur yesɛi ara azal deg wul-ik akked wallaɣ-ik !

 -Tudert-iw tuɣal d taberkant, nekk ur ceffuɣ ara, tameṭṭut-iw tenwa ur tt-ḥemmleɣ ara. Nniɣ-as : «Kemm d tarwiḥt-iw, d tudert-iw maca ur iyi-tumin ara.»

 -ttnadim amek ara tt-qennɛeɣ akken ad iyi-tamen. Nettat tesɛa lḥeqq nekk daɣen sɛiɣ lḥeqq, mačči s lebɣi-w ma yella ur ceffuɣ ara, neɣ ma yella ttuɣ isem-is. Wamma, zik-nni asmi lliɣ d ilemẓi isem-is yettazal deg yiles-iw am usefru, tayri-nneɣ teǧǧuǧug trennu, am yemɣi n tefsut. Ass-a nezga d amenuɣ am uzal am yiḍ, ah ! a wi d-yerran iḍelli, ad yesfeḍ imeṭṭi n wass-a. I wakken ad mmektiɣ isem-is, sɛeddayeɣ-d ismawen n tlawin deg wallaɣ-iw wa deffir wa, Zwina, Crifa, Ṭawesn Feṭṭa…. Maca isem-is yezga ireggel fell-i am tili. Cfiɣ asmi d tedda d tislit, di lɛemer-is ɛecrin n yiseggasen. Nekk ssawaleɣ-as s yisem-is, nettat kifkif, tessawal-iyi-d s yissem-iw. Tayri-neɣ ur tesɛi cekk, tuɣ tafat n wussan-nneɣ. Ass-a axxam n tayri-nneɣ yegrurej, amzun aken ur asen-hegga ara lsas. Yiwen wawal d amecṭuḥ ur as-cfiɣ ara, ula d isem n tmeṭṭut-iw ttuɣ-t. Tatut texdem tawaɣit di tayi-nneɣ am arẓaẓ ikecmen taɣrast, neɣ am uccen ikecmen tagrurt n wulli.

 -Tiswiɛin tt-xemmimeɣ, qqareɣ-as : «acimi ur ttruḥeɣ ad ḍelbeɣ «le diorce» maca d acu ara as-iniɣ i «le juge» ? argaz-iw yettu isem-iw, imdanen ad ttaḍsa fell-i, ma d «le juge» ad iyi-d-yini tagi mačči d sebba n beṭṭu-nwen. Ruḥ uɣal s axxam-im, ḥmed Rebbi tesɛid argaz. Aṭas n tlawin ur ufint ara ula d rruḥa-s. irgazensɛan uguren d imeqranen, yerna sebbren, ssusmen ! Nniɣ-as yiwwas : «kemmini d ul-iw, ɣur-m i tcudd tarwiḥt-iw» Terra-yi-d, tenna-yi-d : «lukan nekk d tarwiḥt-ik, ur tettuḍ ara isem-iw xas ma tunageḍ, anda ma tebɣuḍ truḥeḍ. Ur d yeqqim ara wacu ara k-id-yessmektin isem-iw. Zzin-iw iruḥ ččant wuguren, temẓi-w truḥ ɣedren-tt iseggase, lwert yugit baba, yenna-d tilawin ur ttawint acemma. 

 -Yiwwas di tergit ttnadiɣ isem-is ur tufiɣ, qellbeɣ deg yigenni, qellbeɣ di lebḥer akked tniri, ulac. Steqseɣ itran akked iselman, ijdi akked waman… Tagara ferḥeɣ ufiɣ-d isem n tinn aɛzizen. Ttaḍsa-ɣ waḥd-i di tergit, sawaleɣ s yisem n Ǧamila, Ǧamila… Ziɣ d isem n tayri-w tamezut id mmekta-ɣ. Tessaki-yi-d tmeṭṭut-iw, ssliɣ-as tenna-yi-d :

 -«d acu n Ǧamila-agi id mmektaḍ akka s taḍsa ? tagi ha-t-an tugid ad tt-ttuḍ isem-is !

<p style="text-align: right;"> Tullist n Abed el-hamid BENHEDOUGA. yerra-tt-id ar teqbaylit Boussad HAMMAR 

  
 Tanmehla n yidles n Tizi Uzzu akked Usqamu Aɣerfan n Lwilaya ( APW) n Tizi Uzzu, s tallelt n Uxxam n yidles Mulud At Mεemmer n Tizi Uzzu, s lemεawna n Uxxam n umezgun amniḍan Kateb Yacine, suddsen-d ussan n umezgun wis 8 gar 5 d 7 deg duǧember 2016 anda gan timsizzelt tis tlata n tmezgunt Muḥya n uwreɣ I yuran s tmaziɣt. Ass-nni n ahad 7 deg duğember 2016, i d-banen igemmaḍ n temsizelt-agi umezgun n Muḥya deg Uxxam n umezgnu amniḍan Kateb Yacine n lwilaya n Tizi Uzzu. Tella-d tukci n warrazen i tlata n yiḍrisen i d-yufraren deg temsizzelt-agi. Yufrar-d uḍris n “Faḍma” n Nait Sidnas Mohend Larbi n taddart n Tifilkout, d netta i yewwin arraz n Muḥya n uwraɣ, s lqidar n 300.000.00 DA. Ma d arraz n lfeṭṭa yewwi-t Amran Salem s wazal n 200.0000.00 DA. Ma deg umḍiq wis tlata d win n udrenz (Bronze) s wazal n 100.000.00 DA isaḥ-d Sakhi Arab. Tella-d tmeɣra-agi n taggara s tilin n waṭas n yiwudam, ama d tawacult n yidles ideg tella Massa Gouméziane Nabila d tanemhalt n yidles, d Mass Farid Mahiout d anemhal n uxxam n umezgun Kateb Yacine. Llan daɣen watmaen n Muḥya Mohamed d Mouloud, am wakken diɣen llan yiwudam n tsertit yecban: Ouahab Ait Menguellat, aselway n tɣiwant n Tizi Uzzu, d uɣella n ladayra n Ath Yanni…atg. Ad d-nesmekti belli ttiεad-agi, yella-d ass n 6 d 7 deg duğember 2016. Ma d asrusi n yiḍrisen n umezgun yettekin deg temsizzla-a, sersen-ten imawlan-nsen uqbel n 24 deg Unbir iεeddan. Yella-d usersi-nsen ama deg Tenmehla n yidles d Uxxam n yidles Mulud At Mεemmer neɣ deg Uxxam n umezgnu amniḍan n lwilaya n Tizi Uzzu. Ilul Mass Muḥend u Yeḥya s yisem-is n ṣsaḥ Abeddlah Mohia, ass n 01/11/1950 deg Yiεezzugen, yemmut ass n 7/12/2004. Yettuneḥsab d ababat neɣ d tigejdit n umezgun s teqbaylit. Gar wayen i d-yeğğa deg umezgun nezmer ad d-nebder: Si Nistri, Tacbaylit, Muḥ n Muḥ…atg. Ma d ass-nni n lğemεa tasebḥit n wass, yella-d usersi n tmeqqunt n yijeğğigen ɣef uẓekka-s, yellan deg At Rbah deg tɣiwant n Iboudraren.

<p style="text-align: right;"> Adaoun Abdel Ghani 

 
  
 Deg umagrad-a, ad neɛreḍ d d-nawi awal (ɣas d awezlan) ɣef wamek i yebna ujgu n uɛrur, acu d aṭṭanen i t-yettḥazen? Syin, ad d-nefk kra n tmusniwin d wamek ara iseḥbiber yiwen fell-as.

 Yebna ujgu n uzagur s 33 n teɣlalin (vertèbres), yeṭṭef seg uqerruy seg tama n ufella armi d imessaḍen i icudd ɣer wammas. D ayen ara yefken ljehd i tfekka n umdan, ad yezdi lqedd-is, ad iqeṭṭeb. Gar 33 n teɣlalin-agi ad naf 24 ttembiwilent :7 n temgarḍt (cervicales), 12 n uɛrur (dorsales) ma d 5 n wammas (lombaires). Ad d-grint 9 n teɣlalin rṣant, ur ttḥerrikent ara: 5 n tesmart(sacrées) ma d 4 n tbaqit n tqesrit(coccygiennes). Tarusi n yal taɣlalt ɣef tayeḍ i yaɣ-d-yettaken ajgu n uzagur, ma d tarusi n yal tiṭ ɣef tayeḍ tessufuɣ-d targa ideg yettili wadif (moelle épinière) i ɣef yesseḥbibir yiɣes n ujgu. Gar teɣlalt d weltma-s ad naf aḍebsi alwawaḍ (disque élastique) akked yidded (ligament). D ttawli-a i d-yettakken i tfekka n umdan ad tqeṭṭeb, ad tali ad tader, ad tmil akkin d wakka war ugur ilmaend n uḥerek n ujgu n uzagur.

<p style="text-align: center;"> Aṭṭanen d wamek ara nḥader iman-nneɣ seg-sen. 

 Gar waṭṭanen i yettḥazen s waṭas ajgu n uɛrur, ad d-naf lbeɛj (hernie discale). D aṭṭan iseg ttuɣun aṭas n yimuḍinen deg tizi n wass-a. D ssṭer neɣ d aqraḥ i d-yettlalen seg yal tikkelt ara yenser uḍebsi n gar-teɣlalalin ad d-yeffeɣ i umdiq-is, d ayen ara igen laḥris ɣef iẓuran yellan ar tama-s, Dɣa ad yebdu ssṭer irennu yal tikkel ara yenɛettab umdan neɣ ad iɣli ɣef uzagur-is neɣ ad yerfed ayen ẓẓayen mliḥ… Aqraḥ-a irennu kan,labaɛda win n tammast akked d win n zellim (sciatalgie), ɣef waya, ur ilaq ara yestehzi yiwen ma yesɛa leqiḥ acku yezmer s ad yennal adif, dɣa d taluft-nniḍen ara d-yilin. Ar tama n lbeɛj, ad naf tizelgi n temgarḍt (torticolis), d lahlak n yifessugan(muscles) akked teɣlalin n temgarḍt, akken daɣ i yezmer ad d-teddu di tlalit n llufan . Aselsul n uzagur yezmer ad t-ḥazen waṭas n waṭṭanen nniḍen : axenzir(cancer), lberd (tuberculose), aduz (anesthesie). Yella daɣen umu neqqar aɛawaj (déformation) i nettaf ama s ameqqran neɣ s yilemẓi ara d-yawin uguren meqqren deg tudert-is ara yesɛeddi akken d amaɛdur.

 Acu kan, aɣbel ameqqren ad t-naf deg yisehwa (accidents) i d-yettmagar umdan deg tudert-is n yal ass. ama deg ubrid, deg lxedma neɣ deg turart (addal) amdan izmer ad yerẓ neɣ ad ileɣẓem. Taruẓi n teɣlalin izmer ad tili d iɣisi kan neɣ tikkwal d tubbya n yiɣes. Aleɣẓem (luxation) yettilin deg uɛrur akked tammast anda tiɣlalin ttaẓent-d ɣer zdat. Mebla ma nettu aneftal(entorse) id-d-teslalay tɣersi n yidded. Isehwa-ya mgaraden, zemren ad d-ilin xfifit imi ttḥazen kan aselsul s timmad-is,am akken zemren ad nnalen adif ara yilin d sseba n karraf(paralsie). Aḥareb seg karraf-agi ad d-yebdu seg tegnit-nni ideg ara yexdem umdan asehwu am wid id-nebder imi yewwi-d fell-aneɣ di tazwara ad ncudd tamgarḍt s wayen nufa, ur nreffed, ur nessembiwil win yeɣlin acku nezmer ad as-nkemmel i tyita, ad d-yeḍru ubaxix. Ma terra tmara ad as-nbeddel amḍiq ilaq xersum 5 yimdanen akken ad t-ddmen ɣef tikkelt (ramassage en bloc). Win yesɛan ssṭer, iqerḥ-it uzagyr-is, ilaq ad d-isɛeddi fell-as ar ṭbib, ma yeɣli ujgu trab tfekka. ur d-teqqim ara tudert.

<p style="text-align: right;"> Dali Salima 

  
 Yella Udrar n Fad ddurt iɛeddan deg tegnit temgerrad ɣef wakkussan mi tesfuggel Tdukkla Tadelsant Adrar n Fad amenzu n Yennayer s ddeqs n warmuden (activités), terna tga zzerd (timecreḍt) ilmend n waya. Gar wayen yemmuggen ihi deg wahil, yella-d umsizwer n wunud (plat) ansayen, akked umsizwer adelsan i warrac. Timzikknin daɣen ttwafesrent, s kra n wayen icudden i yidles ed umezruy, i wid merra i d-yernan i uxxam n yilemẓiyen. Ugar n waya, ttwaferqent terqiqin (tiɣrifin), tanezzayt n aram, i yimezdaɣ n Ayt Smaɛel deg wul n tɣiwant. Ma yella ɣer taggara n wass, d acennay yettwaḥemmlen nezzeh deg taddart, Wali Ɛebdelɣani ilemẓi, i yesdendnen taqaɛet n ccna s tuɣac n Lwennas n Ayt Lewnis almi i tt-tessaweɣ tallast. Seg tama nniḍen, nesteqsa kra n yimezdaɣ n Ayt Smaɛel ɣef wamek ddren ttiɛad-a, dɣa tenna-yaɣ-d yiwet n teḥdayt : «Ulayɣer ma neqqel ɣer deffir ad d-neḥku ayen ur nelli d uffir. Meḥsub yezmer ad yettwasseɛreq kra s leɣlaḍ ed ukellex, ma d winna d awezɣi ad teḍru yid-s ; amezruy-nneɣ nekkni imaziɣen, win yettwarun i lebda n ddunit, seg wasmi d-yebda. Aql-aɣ nella iwakken kan ad as-nernu aseɣzef s umaynut ara ikecmen deg-s, s uḥraz n tɣawsiwin i d-nufa asmi d-nessen d anwa d lasel n yidim i ileḥḥun daxel n tfekkiwin-nneɣ». Iban-d s telqey deg wudmawen wazal i yesɛa yennayer-a ɣur Yizwawen, almi ahat tuget seg-sen tura kan i ẓran belli ussan-a zrin fell-aneɣ 2966 deg teswast-nneɣ. «Amenzu n yennayer d win i d-yettawin aṭas n wansayen i aɣ-d-ǧǧan lejdud, ladɣa seg tama n tgella. Tal tamnaḍt seg temnaḍin n Tezwawt ad theggi kra n yisenfan n wučči, am nekkni deg Ayt Smaɛel yal axxam, tal tameṭṭut ad d-tessew ayen umu tezmer d tagella taqburt, am umeḍluɛ i yettwaččayen akked zzit amaynut, tirqiqin, lesfenǧ, akked seksu ed tɛesbanin (tkerbabin) i d-itewwan daxel n teyyint n nnafaqa, ed waṭas n yisenfan nniḍen». I aɣ-d-tessefhem yiwet n temɣart. Akka ihi, amenzu n yennayer ur yettwalaqay s wulac, ur yettwaɣunzay.

<p style="text-align: right;"> Mhenni Xalifi 

  
 D ayen yessefraḥen wayen i la ixeddem umsideg (localisateur) aqbayli Muḥend Belqasem deg umaḍal n usideg n tɣerɣar d yifecka isenselkamen ɣer tutlayt n Mulud At Mɛemmer. Deg umecwar wezzilen, yessaweḍ yebrez-d netta d terbaɛt-is s usili n tutlayt taqbaylit deg waṭas n yigrudmawen (interfaces) web. Ulamma, llan kra n yilmeẓiyen i iɛerḍen ad gren deg wannar n usideg s teqbaylit, am Yasin Belkadi, wanag ur ssawḍen ad d-ufraren s uqeddic akka am Muḥend Belqasem. Imi ma nemmeslay kan ɣef tkebbanit yettwassnen Mozilla, ad naf d akken Muḥend Belqasem, yedda-d deg umuɣ n 100 n yimekkiyen ifazzen (top 100) deg Mozilla, rnu daɣ yezga-d deg umḍiq wis 16, sdat waṭas n yimsidag seg umaḍal merra. Deg teɣzi n umecwar-is ar tura deg yigrudmawen Mozilla, yessuqel Muḥend Belqasem ugar n 8,056 n tewwura, yerna isumer-d azal n 792 nniḍen. D ayen isehlen ala i win yesɛan lebɣi n wul i usnerni n tutlayt-is d tigin n waɣan ameɣnasan. Muḥend Belqasem, akka tura, aql-it d ajenyur deg yinagrawen isenselkamen. Ad d-nesmekti d akken, ussan-a yezrin, tuzen-d tkebbanit Mozilla kra n tɣawsiwen i yimsidag iqbayliyen. D asebɣes sɣur-s i wid akk yettakken akud-nsen akken ad ssiwḍen Mozilla i yal agdud deg umaḍal. 

  M. K. 

  
 Yelli-s n wedrar εlayen Fadhma Aït Idir, d tilemẓit n 23 n yiseggasen di laεmer-is n temnaḍt n Σin el Ḥemmam, d tanelmadt di tsedawit n Lmulud At-mεemmar n Tizi-Wezzu deg seggas wis ssin (mathématiques), n temna

  tufrar-d d tucbiḥt n teqbayliyin n useggas-a 2015, deg umzizwar id-tesduri tzeqqa meqqren n leqdicat n wexxam n yedles n Lmulud n At-Mεemmar n Tizi-Wezzu

  Taẓrigt tis 10 n miss kabyle useggas 2015, tella-d s lemεawna n tmahla n yedles n lwilaya n Tizi-Wezzu akked uγarbaz n usensu « Jardin Secret »

  Tafaska-agi tettili-d yal aseggas, ass n 12 n Yennayer, ixef n useggas n yimaziγen.12 n teḥdayin i d-yufraren ger 48 id-yusan deg yal tamnaḍt n tmurt n leqbayel, Bgayet, Tizi-Wezzu. Imḍebbren n Miss Kabylie i fernen ass n Yennayer i wakken ad gen tameɣra ideg ara tettwafren teqcict i ifazen di thuski (ṣṣifa), deg tikil d wadduy. Yella-d daɣen ccerṭ amaynut i d-yeqqaren tiḥdayin yebγan ad-ttekint deg tfaska, ilaq ad isinent ad mmeslayent taqbaylit akken iwata, rnu γef waya ilaq ad-tesεu aswir yelhan deg ulmud (un bon niveau d’études), i wesebγes n tutlayt tamaziγt. . Ad d-nesmekti belli llala-s n tullas n useggas 2014, d Hamel Damia. Deg tfaska n useggas-a, ḍefrent-d deg wemḍid wis sin, tamsiwt Numidya d yiwet n tlemẓit n temnaḍt n Σin El Ḥemmam, ma yella d amḍiq wis krad tḥarit-id temsiwt Tassaεdit n Wizgan i yesεan 18 n yiseggasen di laεmer-is. Tazrigt tis 10 n Lalla-s n tullas (Miss Djurdjura) useggas 2015 tεedda di tegnatin igarzen aṭas, anda iḥedren deqs n yemdanen d yemḍebren.

<p style="text-align: right;">Islam Bessaci

  
 Ccix Arezqi iceyyex di Buɛaṣem, isedduy timɛemmart illan din. Iteffeɣ daɣen ɣef leswaq am ssuq n Letnayen di Lmaɛtqa, ittemlili d lɣaci, iferru timsal. Isɛa yiwen n uqeddac d aqudac, ittɛaṣi-t, iqqar-as tisura-k ha-tent-i ɣur-i. Ass-nni idfer-it uqeddac ɣer Letnayen, ad t-ineɣ. Ccix yeqqim, dewren-as lɣaci, iferru timsal. Inna-as uqeddac:’’efk-iyi tisura-w! Ccix yeqqar-as:’’ṛuḥ a mmi d lɣarḍ-ik, ad selkeɣ medden.

 Aqeddac: ‘’ṛwaḥ ḥwaǧaɣ-k!’’

 Ccix:’’ d lɣarḍ-ik, ad selkaɣ medden!’’

 Tikkelt-nni, idegger lɣaci-nni idewren i Ccix, iwwet Ccix s tɛekkazt ɣer uqeṛṛu, inɣa-t.

 Wwin fell-as asefru.

 ‘’Ad nedhem ɣer Buɛaṣem

 Kul yiwen s yisem-is

 Meẓẓi, meqqer, nettẓuru-t

 Amɣar Sidi Belqasem

 Lahu ɛalem

 Ittẓalla d Nnbi, iẓuri-t

 Ccix Arezqi am yizem

 Iɣra d lɛalem

 Yekker-d uqeddac yenɣa-t

 Irebba-t-id am uzrem

 Iteffeɣ, ikeččem

 Ur yeḥtam lexdaɛ, yumen-it

 Ɣer Letnayen i as-d-yeɛzem

 Akken i yessaram

 Ɣer ssuq idda, itubee-it

 Gar lɣaci i t-id-idhem

 Kra din iwhem

 Ixdeɛ-it s tkemmit

 D lmarṣba i ibɣa ad tt-yezzem

 Uqadum n lhem

 Iqḍae i lɛibad tawaɣit

 Timɛemmaṛt i d-yeǧǧa tzemmem

 Ula as-ixemmem

 Weḥlen ṭṭelba msakit

 Lemmer ilhi leḥkem

 Yili testerǧem

 Wagi yewwi-d xas ṣerɣ-it

 Ccix Areẓqi d lfahem

 Ɣef Rebbi i ixeddem

 Mi isɛa inebgi, ikkeṛṛem-it

 Ittaǧew laemer indim

 Ittnawal dayem

 Isečča ṣṣbaḥ, tameddit

 Itweffa Rebbi ad t-irḥem

 D mmi-s i iqeddem

 Efk-as lǧaza, rḥem-it.

 Ccix Muḥend Weɛli iḥezzem

 Di kulci iṣeggem

 A lexwan beddet i tẓallit

 Ttraɣ-k a waḥed n dayem

 A mu leḥkayem

 Ad tuɣal ɣer tjaddit

 Dɛaɣ s At Buhacem

 A Sid ibeɛden

 Cedda ad tt-tetbaɛ talwit.

<p style="text-align: right;"><span style="white-space: pre;"> </span> Ramdane Lasheb 

  
  Aɣmis n Yimaziɣen : deg tazawara, ma tzemreḍ ad aɣ-d-temmeslayeḍ, ciṭ, ɣef leqdic-ik? 

  Khellaf Mezouani  : ddima d leqdicat idelsanen, yal tikelt anida : tikelt d taɣuri n yisefra, tikelt-nniḍen d tidwilin n Radyu d Tiliẓri, tikelt d urar n yisura, tira n lisinaryu…atg. Deg uḥric n tẓuri, qedceɣ deg waṭas n yiḥricen yemgarden n lfen, xas ma bdiɣ s yisefra d tmedyazt u mazal-iyi deg-s ar ass-a. Tturareɣ deg yisura s tmaziɣt amedya : asaru n « Leɣrur di ddunit » d usaru « Iɣeblan deg tayri » . Am wakken daɣen i yuriɣ isefra d tezlatin i waṭas n yiccenayen, d wayen-nniḍen.

  Amek i d-yella usurif-ik amezwaru deg unnar tẓuri ? 

 Seg wasmi meẓẓiyeɣ, ḥemmleɣ ad sleɣ i yisefra n umedyaz-nneɣ ameqqran Si Muḥend u Mḥend, d wid n temɣarin d yimedyazen-nniḍen. Syin akkin, ufiɣ-d iman-iw tettunefk-iyi-d tmedyazt nekk ur faqeɣ. Almi d aseggas n 1974 i bdiɣ ttaruɣ isefra-w imenza. Ussan-nni lliɣ sεiɣ 17 n yiseggasen di leԑmer-iw. Am tuget n yinaẓuren neɣ n yimedyazen i ibeddun tira neɣ ccna n yisefra , deg tallit n temẓi gar 15 armi 22 n yiseggaen.

  D acu i d ak-yeğğan ad tefreḍ abrid n tmedyazt? 

  Ma d tamentilt i yi-ğğan ad awiɣ abrid n tira n tmedyazt, d iḥulfan-iw d wayen akk ttidireɣ deg twacult-iw, imi yis-s i tteqdeɣ ul-iw. D yir tagmat i sεiɣ i yi-d- yeldin allen i tira n tmedyazt, imi yis-s kan i nezmer ad nessiweḍ izen-nneɣ srid ɣer win yellan d axṣim.

  Ma yella wakud i tḥemmleɣ i tira? 

 Am wakken neẓra, asnulfu n usefru, yettas-d mebla ttiεad wala akud, maca nekk ttafeɣ iman aṭas deg tira ticki tedduɣ deg ubrid iḍullen. Imi uɣeɣ tannumi xeddmeɣ imecwaren meqqren seg wasmi xedmeɣ unẓul n tmurt.

  Acu n yisental iɣef tettaruḍ tamedyazt-ik? 

 Isental iɣef ttaruɣ tamedyazt-iw, wwiɣ-ten-id seg tudert-nneɣ : tagmat, imawlan, tameṭṭut, tawennaḍt, timetti, tajmilt i tyemmat, tayri, ddunit, laxert…

  Neẓra belli tettekkiḍ deg tuget n tfaskiwin deg tmurt n Leqbayel, meslay-aɣ-d ɣef wanect-a? 

 D tidet, ttekkiɣ deg waṭas n tfaskiwin d temliliyin n tmedyazt, i d-yettilin deg wakal n tmurt n Leqbayel. Ttemliliɣ-d imeddukkal-iw imedyazen, senεateɣ, diɣen, tamedyazt-iw i medden. Gar tfaskiwin n tmedyazt i xedmeɣ i mazal ressan-t deg wallaɣ-iw, ad d-bedreɣ: tazigt tis 12 n tfaska “Poésiade” n Bgayet (2000), tin n Si Muḥend u Mḥend d Yusef u Qasi (2003) deg Tizi Uzzu, tin n Timizert (2009)…atg.

  Tamedyazt-ik ,d ayen igerrzen, d ayen i ak-yeğğan ad d-tawiḍ aṭas n warrazen deg tfaskiwin n tmedyazt. Hedreɣ ɣef warrazen-agi i d-thellaḍ… 

 Seg 2007 ar ass-a, wwiɣ-d 6 n warrazen deg 6 n tfaskiwin n tmedyazt. 3 seg-sen d arrazen imezwura ama deg tfaska i d-yellan deg Boughni deg useggas n 2014, ama deg tfaska n Matoub Lounes i d-yellan deg tesdawit n Abderrhemane Mira deg Bgayet deg 2007, ama deg tin Messousi Boualem. Am wakken daɣen i d-rebḥeɣ 3 n warrazen-nniḍen n umḍiq wis tlata, gar-asen win n tfaska n Ath Ziki deg 2016, ama deg Itri Iburayen (Aderyis) deg 2014…atg. 

  Ma tzemreḍ ad d-tefkeḍ agzul ɣef udlis-ik i d-yeffɣen yakan? 

 Deg useggas n 2013, i ṣsawḍeɣ i tikkelt tamezwarut ad d-sizergeɣ adlis. D win iwumi semmeɣ  » Les plus beaux messages d’amour « . Seg uzwel-is yettban belli d ammud n yinzan n tayri ifazzen, neɣ akken-nniḍen d agraw n tenfaliyin d tnebdarin n waṭas n yimaruyen d yimussnawen yellan deg ddunit, wid yecban: William Shakespeare, Victor Hugo, Omar Khayyâm, Henri Fréderic, Voltaire, Alfred Musset, Paul Eduard…atg. D adlis amezwaru i d-suffɣeɣ deg useggas n 2013, ɣer tezrigin n “Ma culture” n Bgayet.

  Acimi mazal ur d-tesuffɣeḍ ara ammud n tmedyazt? 

 D ssaḥ ula ma bdiɣ tira n tmedyazt deg yiseggasen 1974-1975, mačči d asiweḍ ur sawḍeɣ ara ad sizergeɣ, maca ttemyezwaren leccɣal. Adlis wis sin ara d-yeffɣen deg useggas-agi n 2017 i d-teddun, ad d-yili d ammud n tmedyazt.

  Ma d tidet tefkiḍ isefra-k cnnan-ten yinaẓuren deg tezlatin?  

 Yella wagi s tidet imi galεum n yinaẓuren iqbayliyen, iwumi fkiɣ isefra-w ccnan-ten deg tuɣac. Lḥaṣun mačči d yiwen neɣ d sin, acu kan ur bɣiɣ ara ad d-bedreɣ ula d yiwen n yisem.

  D acu i d tamuɣli-k ɣef tira n tmedyazt s tmaziɣt? 

 Deg tallit-agi taneggarut, la nettwali belli aṭas n yidlisen ara d-itteffɣen deg yal aḥric n tẓuri neɣ n yidles, d ayen yessefraḥen aṭas aṭas. Ladɣa tamedyazt d tin ara d-ittfeɣen mliḥ iseggasen-agi ineggura, imi nesԑa aṭas n yimedyazen, yesԑan aswir adelsan d usegmi meqqren deg tussna. Am wakken daɣen i ugtent tfaskiwin n tmedyazt i d-yettilin deg tmurt n Leqbayel, ԑawnent asnerni n tmedyazt. 

  D acu i d tamuɣli-k ɣef yidles amaziɣ atrar? 

 Idles amaziɣ s umata ula d netta ha-t-an yeğuğğeg s leqdic n yal yiwen seg-nneɣ di tmetti, ama d afennan ama d imyura, ama d tiddukliwin tidelsanin, tifaskiwin, n tmedyazt, ama d Asqamu Unnig n Timmuzɣa ( H C A)…atg. La nettwali belli aṭas n leqdicat i yellan deg unnar, ama d isura, ticeqqufin n umezgun, idlisen n tmaziɣt, tamedyazt, ungalen… 

  Amek i ilaq ad yili umedyaz neɣ umaru? 

 Nekk ttwaliɣ belli amedyaz neɣ amaru, ilaq ad yili d lemri n tmetti-nsen d inigi ɣef tallit-is. Ilaq ad iεiwen timetti-ines s wayen iwumi yezmer, d wayen yessen. Ilaq daɣen ad yili ɣer tama n ugdud-is ama deg tallit n lferḥ neg deg tallit n leḥzen. Ilaq diɣen ad yettḥussu swayen ttḥussun yimdanen yellan ɣer tama-s. Ilaq ad asen-d-yelli iẓri, ad asen-d-ikmeze anida bɣan nutni, ad asen-d-immel abrid usrid. 

  D acu n yisenfaren i d-tessewjadeḍ sya ɣer sdat ? 

 Isenfaren mačči d yiwen mačči sin, am yal tikelt u di yal aḥric n yidles amaziɣ. Deg tmedyazt, heggeɣ-d yiwen n wammud-iw amezwaru n yisefra s tmaziɣt d tefransist, ad d-yeffɣen gar-nneɣ d kra n wagguren. semmeɣ-as “Le parfume de passé” . Am wakken daɣen ara d-suffɣeɣ ammud-nniḍen n yinzan d unamek-nsen, ad yettwaru s tefransist d tmaziɣt. Deg uḥric n ssinma, ttheggiɣ yiwen n usaru ara xedmeɣ nekk s timad-iw. Deg wussan-agi i d-teddun ad ttekkiɣ deg tfaska tagraɣlant n tmedyazt, ara d-yilin deg tmurt n Fransa.

  Awal-ik n taggara… 

 Tanemmirt-ik a mass Adaoun imi tgiḍ azal i nekk d leqdic-iw adelsan, tanemmirt s tussda i Uɣmis n Yimaziɣen, imi i yi-iga amkan deg yisebtar-is. Slam-iw ɣef wid i yi-iḥemmlen d imeɣriyen-inu di yal amkan. 

<p style="text-align: right;"> Yesteqsa-t: Adaoun Abdel Ghani 

  
 Asmi, tlata n yirgazen seg yimezwura n Ugemmun, Abdelkrim, Ḥeggun d Aεmer bɣan ad d-zuren Sidi Mḥed Wehlal, bdan, ttmeslayen gar-asen. Yenna-as Aεmer: A wi yeččan tacebbaḍt, ara d-ggent tlawin-nsen! Inṭaq-d Abdekbir ittafgen: A wi izṛan tilawin-nsen ! Nnan-as: i kečč a Ḥeggu? D acu i tebɣiḍ?

 Yenna-as: Nekk bɣiɣ ad d-ẓureɣ, ad d-awiɣ lbaraka i warraw-iw. Netta Sidi Mḥed Wehlal, isseelem-as Rebbi. Tilawin n At Hlal d timrabḍin ḥejjbent, ur tteffɣent ara.

  Mi d-wwḍen s At Hlal, ifraḥ yiss-n, yenna-asen mreḥba, leeslama-nwen. Inna i tlawin, sewwemt tacebbaḍt a ten-in usan-d zziyar. Ta tetteg, ta tesewwa, yal yiwet tena cɣel-is. Alammi yewwa, ceyyeent aqcic ɣer baba-tsent, nnant-as a t-a yewjed lqewt. Iruḥ-d, inna-yasent: awimt-tt-id kunemmti, ta ad d-tawi lqewt, ta ad d-tawi aman. Nnant-as amek ara neqdec sdat zziyar, yak nekennti nḥejjeb!

 Yenna-asent: a yess-i, tmeẓremt di tbaḍnit, ad teiwdemt di tḍahrit. Ruḥent s tergagit, sersent lqewt d waman sdat zziyar, uɣalent. Zzeyyar ččan alammi ṛwan, nnan ḥemdullah, sersen tiɣenǧawin. Issawel-asent i yessi-s, yenna-asent: ṛwaḥumt, ad tawimt ijeqduren-agi. Ddment ijeqduren-nni, kkrent ad uɣalent inna-asent : beddemt, teslemt. Izzi ɣer wid-nni, inna-asen: A win isutren tacebbaḍt, teččiḍ, terwiḍ! Fkiɣ-ak lεella, ad tetteḍ ur trewwiḍ, ad txeddmeḍ ur teeyyuḍ! 

 A win isutren tamuɣli, atent-in wali-tent! Ruḥ, tekkseḍ sser ɣef yess-i, fkiɣ-ak leema u lekḥel.

 I kečč a Wḥeggu tsutreɣ lbaraka! Fkiɣ-ak lbaraka deg warraw-ik, ggiɣ-ak am ubelluḍ n uɣanim, mi iruḥ ad iqqar, ad d-ixlef, ad d-ikker.

 Iḥya-k lḥeg, win isutren tamuɣli, tarrawt-is ffɣen d iderɣalen. Win isutren učči, ayen ččan, ur iban ara fell-asen. Ttmettaten ɣef ueebbuḍ-nsen. Ma d win isutren lbaraka, amur-is iburket, inerna . Mi ikcem anda llant yessi-s yufa-tent ttrunt. yenna-asent: ‘‘Ruḥumt, win i kent-ieuzen, d tigellalin, ma ulac d tiklalin. Anda ara tḥejbemt ur teseumt ara dderya” .

 Yeǧǧa-d awal, qqaren:

 <em> A wer tesɣar </em>

 <em> A wer tedden, a wer teẓẓal </em>

 <em> Ur tḥeǧǧeb, ur nseḥjab. </em>

  Ramdane Lasheb 

  
 Deg yiwet n tfaska n ccna d cḍeḥ i d-yellan, yakan, deg uxxam n yidles Mulud Mεemmri n temdint n Tizi Uzzu, tecna-d u tecḍeḥ-d yiwet n terbaεt n Falistin. Ass-nni, necden-d yimḍebbren inelmaden n yiwen uγerbaz alemmas i wakken ad ḥedren.  Ar da, nezmer ad d-nini d ayen yelhan, tεedda-d am nettat am trebbuyaε-nniḍen. Acu kan mi selken cḍen, nutni yuγ lḥan cnan-d tizlit tagrawliwt d taneggarut anda i sxedmen leslaḥ. Akken selken, fkan-d leslaḥ-nni akked taεellamt-nsen i yinelmaden u arrac-a bdan sexdamen leslaḥ-a am wakken d tidet.

 Kra yellan din d amdan yeqqur γef ukersiw-is. ‘’Akka i d-yettwaxlaq rrebrab, meḥsub drus lakul alamma rnan-d wigi’’ i d-yenna yiwen seg yimawlan n yinelmaden.

 Ma d wayeḍ yenna-asen :’’d imru i yeḥwağ unelmad mačči d taneggḥelt.’’

<p style="text-align: right;">Hocine.M   

  
 Seg wasmi i yettwareṣṣa d lwali ɣef Bgayet di taggara n yulyu 2015, mass Ould Salah Zitouni yerra-d aṭas n ussirem i yimezdaɣ n lwilaya mbeεd acḥal n yiseggasen n useεḍel n yisenfaren n unegmu i d-yellan s sebba n ustehzi n yimḍebbren n lwilaya. Deg tdiwennit i as-iga uɣmis La Dépêche de Kabylie ddurt yezrin, mass Ould Salah Zitouni yessebgen-d lebɣi-s akken ad yekkes leεḍil ɣef yisenfaren n unegmu di lwilaya. Yessebgen-d ladɣa abgas-is akken ad yekfu s lεejlan asenfar n ucuddu n lwilaya n Bgayet ɣer ubrid ameqqran Asammar-Amalu, rnu ɣur-s leqdic-is d tazliwin-is akken sbiṭer Khelil Amrane ad yuɣal d ammas n udawi asdawan CHU ideg ara setnefεen ladɣa yinelmaden n tmezdayt n tujjya n tesdawit Abderrahmane Mira n Bgayet. Deg tdiwennit-a mass Ould Salah Zitouni, yemmeslay-d ɣef waṭas n yisenfaren i ijerred akken ad mmagen deg yiseggasen i d-iteddun ladɣa deg uḥric n tewnaḍt d lebni n tmezduɣin di leṣnaf yemxalafen. Akken ad d-nesmekti, di kra kan n wussan ideg yettwareṣṣa mass Ould Salah Zitouni d imḍebber amezwaru n lwilaya n Bgayet, yuɣal yisem-is mucaε ɣer yimezdaɣ, ilmend n tarziwin i ixeddem yal tikkelt ɣer tɣiwanin . Rnu ɣer waya, imi d netta i yellan d sebba ɣef tuɣalin n usqamu n lwilaya ɣer lxedma, segmi asqamu-ya yeqqim yeḥbes i waṭas n wayuren s sebba n war amsefhem ger yiεeggalen-is.

<p style="text-align: right;"> Mokrane Chikhi 

  
 Mazal kan kra n smanat akken ad yaweḍ waggur n Remḍan ! Ɣef ayagi, tiɣiwanin i d-yezgan deg twilayt n Bgayet theggint akken ad ferqent idellaɛen n Remḍan. Aseggas-agi, ahat aṭaṣ n twaculin ara yessutren adellaɛ n Remḍan, acku tamɛict tuɣal ɣlayit tagara-agi. Tezad trisiti, izad liṣanṣ, laɣramat, asiweḍ,…ayagi ḥulfan akk yes tiwaculin, yagi tid yettaɣen tadrimt ger 18 000 alarmi d 25 000 idinaren i waggur. Cahriyat-agi uɣal-ent ur d-keffunt ara i twaculin yesɛan nnig n sin n medden! Ihi, yezmer lḥal ad kecment tiwaculin « timaynutin » ɣer wannar n-usuter n lemɛiwna n ddula, yellan akka deg yiḍellaɛen n Remḍan. D-acu kan, nezmer ad d-nini belli idellaɛen n Remḍan ur d keffun ara, imi isufar i yellan s daxel-nsen ur d-keffun ara i waggur akk n Remḍan. Ayagi mači dayen yessefraḥen… Deg Remḍan-agi, llan kra n yimerkantiyen ad ldin iwumi ssawalen « Asečču n raḥma » (restos de la rahma) deg tɣiwanin, anda mti yedden ad ččen igellilen akked yimsebriden. D-acu kan, ngar tamawt, isegassen-agi ineggura, asečču-agi n raḥma yenqes aṭaṣ, yagi deg tama n tɣiwanin, i d-yeqqaren akken « ulac tadrimt » akken ad ldin asečču i yigellilen ! Si tama-ines, Agur azeggaɣ Aẓẓayri i qeddec, i rennu-d afud i lemɛiwna n twaculin yenḥafen. Iseggasen-agi ineggura, aṭaṣ n tzeqqiwin n wagur azeggaɣ i yeldin tiwwura nsent, am tin n Iɣil Ɛli, i ferqen akka idellaɛen n Remḍan ɣef yimdanen yeḥwaǧen. Ussan-a, aten-ad ǧemɛen isufar akken aten ferqen ɣef iḍellaɛen ara i ruḥen srid ɣer tiwaculin yellan akka deg lixṣaṣ. Ula si tama-nsent, tiddukliwin tthegint ula d nutenti i waggur n Remḍan. Aṭaṣ degsent ferqent iḍellaɛen d-ilmawen ɣef ikumirsiyen akken ad gren tiɣri i medden ma yella kra n yisufar ara sedqen! Akka ihi, tagmatt i waggur-agi n Remḍan tebda « s-uẓeṭṭa » ussan-a akken tiwaculin ur nesɛi ara ad sɛeddint aggur n Remḍan mebla lixṣaṣ.

<p style="text-align: right;"> Syphax.Y 

  
 Yella yiwen yesεa sebεa warrac. Teddem tmeṭṭut-is tadist, yeḥdeṛ-d ad d-tarew. Heddṛen medden di tejmaεt, nnan-as: « Leflani ad yernu γur-s uqcic, yerna atmaten-is di sebεa usmen, ur t-bγin ara ». Mi tesla Stut i medden heddṛen akka lehduṛ-agi, teddem tessaweḍ-iten-id i warraw n urgaz-nni. Msefhamen di sebεa yid-sen, ggullen, nnan-as: «Nεuhed-ik a Ṛebbi ar ma tesεa-d yemma-tneγ taqcict, ad neddem isuḍaf, ad nγenni, ma tesεa-d aqcic, ad neddem isuḍaf ad nennejli. ». Lmeεna-s, ma tesεa-d yemma-tsen taqcict, ad kkren s urar d ccnawi, ma tesεa-d aqcic, ad refden ifassen-nsen d yiḍarren-nsen, ad kken tawwurt, ad nnejlin. Tesla-asen Stut mi ttgallan akka, tṛuḥ tqusem-asen tameddit n wass i deg d-turew yemma-tsen, teqqar-asen yiwen, yiwen: « Ay a leflani, yemma-k terna-d aqcic! » Ihi, ur nudan ara ula d anadi ad ttḥeqqen ma d tidet, ddmen isuḍaf, nnejlan. Yemma-tsen d taqcict i d-tesεa mačči d aqcic. Nutni nnejlan, ğğan imawlan-nsen. Tru yemma-tsen armi teεya, tuγal teṣber s tmara. Armi d asmi tewweḍ teqcict d tamazzalt. Ass-n deg wussan n Ṛebbi, tṛuḥ teqcict γer tala. Tqusem-as daγen Stut, tawi yid-s tayedḍiḍt n uγerda, ternu taγerbalt, tessendi-ten s amizab ad ččaṛen. Taqcict, tuṛğa, tuṛğa, tuṛğa armi twala tugi ad as-teg Stut nnuba ad teččaṛ, tuγal tenna-yas: « Ttxil-m a yemma tamγart, eğğ-iyi ad ččaṛeγ. Tenna-yas Stut s ttiha d ulaqeb : « Ṛuḥ a timnejlit n sebεa watma-s! » Tuγal-d teqcict sakin s axxam tettru. Tettḥellil-itt yemma-as ad as-d-tini d acu tt-yuγen: ulac. Taqcict tegguma. Armi d yiwen ubrid, tuγal tenna-yas: « A yemma, bγiγ askaf. Tenna-as yemma-s : « -Yirbeḥ! » Tγil fell-as i tettru, tekker tmeṭṭut s askaf. Armi tebda amsal, tekkes-d snat ar tlata n tcufftin, teddem turez-as yelli-s afus-is γer daxel n teṛbut-nni. Tameṭṭut tettsuγu, tettḥellil yelli-s ad tt-tessukes si teṛbut yerγan. Taqcict-nni teqqar-as: « Alamma tεuhdeḍ-iyi ar kra ad am-ssutreγ ad iyi-t-txedmeḍ. Tenna-yas yemma-s: « Ssukkes-iyi-n kan seg wurγu, εahdeγ-kem, εahdeγ Ṛebbi ar d am-xedmeγ kra n wayen tebγiḍ. Tebra-as sakin i ufus-is, yeccelfex, yettnezluluf. Armi ččan imensi, tuγal-d γur-s tenna-as: « Mel-iyi tura acuγer i yi-txedmeḍ akka? ». Tenna-as yelli-s: « Ad iyi-taγeḍ aεeqqa yessawalen! Ad i yi-ternuḍ alγem d taklitt! » Tettkemmil…

  Seg tgemmi taqbaylit 

  
 Tadwilt tis tam (8) n tfaska taɣelnawt n uẓawan amaziɣ, yettwabudden akk i tantaliwin n uẓawan-agi azzayri, ad d-yili ger 19 d 24 duǧambeṛ d-iteddun di Tamenɣest, id-aɣ-d-nnan imsuddsen.

 Timlilit-agi d-yettilin yal aseggas tuɣal d tagnitt iwatan i trebbuyaɛ timaynutin tilmeẓyin n uẓawan n wenẓul dɣen d tagnitt iwatan i ubeggen n uẓawan amensay n temnaḍt n uheggaṛ am tindi neɣ limzad. Tafaska yettnadin asekfel n yitran imaynuten d uḥareb ɣef yiwen n ṣṣenf n tnettit tazzayrit, tessuddus daɣen timaɣriwin di tamiwin ibaɛden n Tmenɣest am In Guezzam d Tahabort. Deg wussan n tfaska, tamanaɣt uheggaṛ ad d-tessuddes daɣen tafaska tageraɣlant tis seddis Abalessa Tin-Hinan yerzan taẓuṛi n uheggaṛ, tamesbanit tageraɣlant tawhidt d-yettilin deg wenẓul n tmurt niqal tettuhegga-d deg wayur n wember.

<p style="text-align: right;"> APS 

  
 D ayen i d-yettuɣalen dɣa tal tikkelt lawan-a, ama deg ulzuz (ssuq) aɣerfan, neɣ d winna amecṭuḥ n taddart. Kra n win yesɛan tiqeḍɛiyin-a n wulli ed wakraren, ur yesruḥu ara tagnit ad yessali ɣer yigenni ssuma n yiwen n uqerruy ilmend n lɛid tameqqrant i d-iteddun s yisurifen iɣesben, iɣezfanen. D ayen i yeǧǧan dɣa iẓawaliyen i ur nesɛi ttɣiman kan weḥlen ccettkayen ansi ara asen-d-yekk udrim i tiɣin n tesɣit n lɛid ? Ladɣa imi tameɣra-ya ass-a, llan wid i tt-yegren deg umuɣ n tigawin i yettafaren tasreḍt, wiyaḍ deg winna i yettabaɛen ansay ed tannumi. Daymi i yewɛer ɣef yiwen d aẓawali ad yeqqim akken ur izellu ara war ma iɛeyyed am netta am medden merra, deg tmetti ideg simmal ttuqan wid i yettarran ddhen i umeɣbun. Deg waya ihi, yewɛer s tidet ad iqerreb yiwen ssuma n yikerri imi ulac win i d-isubben seddaw n tlata n yimelyan ma yerxes, rnu ad t-tafeḍ d ameẓyan ur irebba ulama d atentuf n tassemt. Ini-d ɛad i umdan i yessaramen ad iɛeyyed akken iwata s yiftaten ed yikanifen, iban yuɣ lḥal belli ma ur yessufeɣ nnig xemsa n yimelyan ur yettawaḍ ara lebɣi-s. «Ur rǧiɣ ara almi d ussan-a deg ikennef wazal n yikerri akken ad d-aɣeɣ tisɣit, rnu mbeɛd xilla n yinezgumen. Aya yeḍra-d yakan send remḍan s ssuma tettwaqbal.» I aɣ-d-yenna yiwen n umezdaɣ n Ayt Smaɛel. Deg tegnit-a ihi ideg lɣaci ttazzalen ad d-heggin ixef n lɛid, yelha yiwen ma ixemmem i wid icedhen aksum akken xersum ad asen-d-isiḥ deg wass n lɛid. Ula d tidukkliwin neẓra ad ilint tid ara ixemment ɣef twaculin i ur nesɛi ttawil n tudert bac ad ɛeyyden.

<p style="text-align: right;">Mhenni Xalifi

  
 Yella yiwen n lqayed d amerkanti, isɛa cci d ayen kan. Isɛa ula d acrik ixeddem fell-as. Iɣli-d di lehlak azal n tlata wagguren. Akken iḥus ḥemmun waman-is, iwweḍ-d wass-is, ikker izweǧ-as i yiwen-nni n uqcic i isɛa. Ixdem-as tameɣra annect-illa-tt : mmezlen yizgaren, ččan medden, tefraḥ yemma-s n uqcic d ayen kan. Yerna cwiṭ kan dɣa yemmut. Mmi-s nni Yufa-d iman-is kullec fell-as. Yiwen wass, ikker-d sbaḥ zik yenna-as deg uqeṛṛu-s wellah ass-a arda ad ffɣeɣ ad lḥuɣ cwiṭ. Iffeɣ ilemẓi-nni, iṭṭef abrid ileḥḥu, ileḥḥu alammi i d-imlal yiwen n umɣar.Yenna-as ilemẓi-nni : ‘’a sbaḥ lxir a baba amɣar’’, yerra-as-d winna: ‘’ssbaḥ lxir d rrbaḥ a mmi ! Anda akka i tettedduḍ tanezzayt-agi ?’’. ‘’Niqal wellah ma nwiɣ ad ak-iniɣ d acu iyi-icuɣben taṣebḥit icban ta ! Imi i yi-d-testeqsaḍ wellah arda ak-in-iniɣ kullec’’, i as-yenna uqcic. ‘’Ini-d kullec a mmi, ad ifsus wul-ik’’, I t-iweṣṣa umɣar-nni. Ilemẓi-nni, iḥka-as tadyant-is, yenna-s: ‘’segmi yemmut baba griɣ-d deg uxxam d yemma, weltma, tameṭṭut-iw d ucrik-nneɣ. Ttbanen-iyi-d am wid ur nebɣi ara ad asen-iliɣ d amsewwaq imi meẓẓiyeɣ. Wa ijebbed wa ikerref. Ugadeɣ ayen akk isbedd baba, ad iɣli deg yiwwas. Yenna-as umɣar : ‘’ruḥ, qeddem ɣer sdat ad teɣreḍ’’. Ilemẓi-nni, ikemmel abrid ɣer sdat, ileḥḥu, ileḥḥu, yufa yiwet n tmeṭṭut tbedd am wakken d netta i tettraju. Tessawel-as-id, tenna-as: ‘’qerreb-d ɣur-i, sɛiɣ yiwen n wawal ad ak-in-t-iniɣ’’. Yuẓa ɣer-s. Tameṭṭut-nni mezziyet mliḥ, tezzyen d ayen kan, d aggur deg yigenni nettat di lqaɛa. Iwweḍ ɣer tama-s, tjebed-it, tzemḍit ɣer yidmaren-is, tettuɣu. 

 Yettkemmil…

<p style="text-align: right;"> Ramdane Lasheb 

  
 Ass-nni n lǧemɛa tasebḥit n wass, tuɣal-as yiwet n tejmilt s wazal-is i yiwen uselmad aqbur yewwḍen leɛfu Rebbi deg useggas iɛeddan,wagi d Mass Aissaoui Belaid yettwassnen s yisem n Djamel. D kra n yiselmaden n uɣerbaz amenzu n taddart-agi n Tahanouts d kra-nniḍen d imeddukkal-is deg uselmed, s tallelt n waggur azewwaɣ azzayri n n tɣiwant n Ait Aissa Mimoun, i d-issuddsen leqdic-agi i d- yellan ass-nni n sem 06 seg maggu 2017, deg uɣerbaz amenzu “Hacmi d warraw-is” n taddart n Thanouts, ideg yexdem akk amecwar-is n uselmed. Ma d ayen i d-yufraren deg wahil yettwaxdamen, yella-d akka; ɣef 8h n ssbaḥ yella-d usersi n tmeqqunt n yijeǧǧigen ɣef uẓekka-s yellan deg taddart-is tanaslit deg Igounene Amoure. Syin ɣef 10h00 i bdan yirmad n tejmilt-agi, sɣur unemhal n uɣerbaz-agi Mass Boundaoui Omar. Ma ɣef 10h20 tella-d yiwet n terbaɛt n yinelmaden d tnelmadin yeqqaren deg uɣerbaz-agi, wwin-d yiwet ccna iwumi sseman “Tanemmirt-ik aṭas ay aselmad-iw” neɣ “Choukrane wa alf choukr ya oustadi” s tutlayt n taɛrabt. Syin akkin ɣef 10h30, umeslay d tnagiyin sɣur aṭas n yimdanen i-yessnen aṭas, gar-asen: amaswaḍ n uɣerbaz-agi, tameṭṭut-is, iselmaden ukkud yesɣar, anemhal aqdim n uɣerbaz-agi, yiwen n uɛeggal deg waggur azewwaɣ azzayri, akked yiwen n umddakkel-is n temẓi d mmi-s n taddart-is, wagi d Guendouz Arezki. Ma ɣef 11h00 d afella, tella-d tukci n yigerdasen n usebɣes i yinelmaden n udawi amezwaru “secouristes” yewwin-is, syin d tukci n teqbucin i trebuyaɛ i d-yufraren deg temlilinyin n waddal, deg ssenf n ddabex uḍar, i d-yellan taggara n ddurt yezrin deg unnar n aɣiwan n Ait Aissa Mimoun yellan deg Tiplakin. Tella-d diɣ tukci n yiwet n cciɛa “médaille” imi itt-yuklal uselmad-agi i d-irebban aṭas n tsutwa.

  Adaoun Abdelghani 

  
 Qqaren abrid n trugza yuεaṛ aṭas, γef waya tuget n yirgazen regglen fell-as, ttaγen abrid n cmayet imi d abrid-nni i d afessas. Maca, irgazen n trugza am Muḥamed Budyaf d Lwennas Matub, muḥal ddan deg ubrid n cmayet yesburen lεaṛ. Annect-a merra iban-d deg yiseggasen n 90 n lqarn yezrin, imi tamurt n Lezzayer teddar tazγent n tsartit tuεar aṭas, anda yeεreq cced n uyeddid, yuεar laḥsab i tifin, tegdi tezdaγ yal amdan, rrebrab yesqiṭṭiε deg uzal, agdud azzayri yettawi lewhi s wallen anda ara d-ibban urgaz ara d-yarren asirem, d ifadden d tebγest. Lwennas iqubel lwafaε s cna, awal ma ifat yeffeɣ-d deg yimi-s, yecba aɛbar, yeγleb tirṣaṣin. Muḥal yessusem γef tidet, muḥal yedda deg ubrid n lbaṭel, muḥal iεebba azaglu akken i t-ttεebbin wiyaḍ. Yezga d amennuγ γef tmaziγt, γef Lezzayer tagdudant tamagdayt. Yezga iteddu deg ubrid n tidet, deg ubrid n yimaγban imi ibardan-agi suffuγen γer tafat. Syin, yuγal-d niqal rbaḥ tamurt ass n 14 yennayer 1992, yerna-d usirem-nniḍen ara ijebren iγisi yewwten, yuγal-d Muḥamed Budyaf. Lawan-nni, yal tazγunt tettεummu di Lezzayer, imḍebbren n tallit-nni, teffeɣ-asen afus, ggumman ad d-afen abrid ara yessufɣen ɣer tifrat, imi zzhir yuɣ tuddar d temdinin. Dγa, Mohamed Boudiaf yellan yettwanfa mi akken tufrar tagut ɣef tmurt imi tiktiwin-is mgaradent aṭas γef tid n wid yeṭṭfen adabu s yiɣil, yugi leḥkem n leγder, leḥkem n ukabar awḥid, yerra-d i teγri n tmurt-is, yenna dakken talwit d tifrat n tmurt n Lezzayer ad ilint s tugdut. Yewwi-d yid-s amecwar γezzifen, yebda lebni n tmurt γef tidet. 166 n wussan kan iruḥ niqal yerra-d asirem i ugdud azzayri, yerra-d ifadden i yimdanen i ifeclen niqal, yerra-d tayri γer wulawen, yesfeḍ asigna γef tmurt. Maca iεdawen n tmurt akked tudert, zgan εussen di yal amḍiq di yal lawan. Imi, ass n 29 yunyu 1992 γef 11h15, tamurt n Lezzayer yeγli-yas ujgu alemmas, yeγli yiwen n urgaz yesεan azal, yesrafeg usirem, imi Muḥamed Budyaf nγan-t yemcumen di temdint n Σennaba. Amennuγ d win yettkemilen, imi Lwennas, yebges s tidet d tebγes γer umennuγ mgal wid yebγan cwal i tmurt, wid yebγan ad siγen iẓuran n tεarbubt d tneslemt tamṭarfit s rrebrab, wid yebγan ad skecmen tugdi i yizzayriyen, lwennas iquzzem-iten s trugza d yise&amp;gamma,; imi yumen s wayen ixeddem. Maca, iεdawen n tudert, zgan εusen-t azal iḍ, di tallit-nni n rrebrab, tajmaɛt n tegmat n yinselmen, FIS akked GIA, i d-yujwen lhem i tmurt, ḥekmen s lmut γef Lwennas deg useggas n 1992, imi muḥal yeğğa-ten ad xedmen lebγi-nsen, yezga-asen-d am zzarb yuεren. Deg wass 25 n Ctember 1994 yettwaxḍef s yifassen n tegmat n yinsleman, maca 15 n wussan seld aya, serrḥen-as-d imi walan belli agdud aqbayli s umata bedden am yiwen n urgaz, ḥṣan γer yiqerra-nsen i d-teteddu. Maca tikkelt-agi, ur t-zggilen ara, ass n 25 yunyu 1998, ggulen ur ḥniten ad-yemmet, nγan-t yeεdawen n tudert, wid ineqḍen itran deg yigenwan di laεmer-is 42 n yiseggasen. Xas ğğan-aγ yirgazen-agi at lbaḍna, ğğan-aγ-d agerruj ur-netfakka, ayen xedmen d timsirin n tudert, deg-sent i d-nelmed tamussni, deg-sent i d-nugem, nekkes fad, mazal ad neddu deg ubrid-nsen, imi d abrid yessawaḍen srid γer yeswi.

<p style="text-align: right;"> Islam Bessaci 

  
 Mačči aṭas n wakud segmi yebda yessefraw, yekcem amaḍal n tmedyezt. Wagi d amedyaz Ḥamid Ɛabed i ilulen ass n 28 seg wayyur n ṭuber aseggas n 1954, deg taddart n Tqerbust, taɣiwant n Aɣbalu. D mmi-s n Tubiret i d-yufan tikci-ines ɣer tmedyezt seld imi yeffeɣ leɛmer n uxeddim, yeḥbes-it dayen. Yella uqbel yettaru seg wacḥal-aya iḍrisen ɣef ddunit d yiɣeblan-is, wanag alami d taggara-a kan i yerra tiɣri i yimru i as-d-yessawlen i usefru. Iruḥ, yeddem-it-id ad yeččar yis-s tiwriqin timellalin s tira taberkant. Ad yesres deg-s ifyar i as-d-tettak tegregt s tallelt n wallaɣ-is. Ad yebnu deg-s tiseddarin s ccbaḥa n wawal iweznen. Ḥamid Ɛabed, d bab n yisefra s tutlayt tafransist, d tin i yefren ad yezwir yis-s tamedyezt-is acku seg zik mi tt-yeɣra yessen-itt, iḥemmel-itt tezdeɣ ul-is, ladɣa tasekla-ines. Aya, ɛlaḥsab ayen i d-yenna. Azal n ukuẓ n leɛwam segmi yura asefru-ines amezwaru. Deg twala n useggas kan yessaweḍ ad d-yejmaɛ xilla, ad d-yessamed ammud. Dɣa, d annect-nni i iga umedyaz Ḥamid Ɛabed, mbeɛd ahat mraw d sin (12) n wayyuren segmi yebda yessefraw, yessufeɣ-d ammud n yisefra sɣur teẓrigin EL AMAL n Tizi Uzzu. D ammud i wumi isemma “Images et sensations», neɣ “Tugniwin d yifrayen”. Deg wammud-nni ad d-naf isefra ɣef ugama, tayri, ddunit, tijmilin i Lwennas Meɛtub, Ḥnifa d wiyaḍ. War ma yettu lasel-is azwaw. Ur yezgil Ḥamid Ɛabed ad yessefru daɣen ɣef tmeṭṭut taqbaylit. Amedyaz-a i yesɛan tura sḍis n tmerwin d sin n yiseggasen (62) deg leɛmer, yegra yekcem ula deg tmedyezt s tutlayt-is tazwawt. Yexdem kra n yisefra s teqbaylit, yeqqar di yiwen seg-sen i wumi yefka azwel “Ur d-yeggri lmenṭeq”: Mačči d aɣfal i neɣfel, mi akka nessusem ur d-nenṭiq. Neɣ ma d alwet i nelwet, d lweqt i qerriḥen am yifelfel. Awal ur as-d-yeggar umḍiq, ma yeggul urgaz yeḥnet,.Yessusem lfahem yerwel, yeqqel umeslay d aɛewwiq, Yekker-d ubhim ad t-yewwet… Akka ihi, Ḥamid Ɛabed ɣas ma yebda tira s tmeslayt tarumit, yesṭuqqet yis-s leqdic-is, lameɛna yusa-d wass ideg yefka amur i tutlayt-is daɣen. Rnu ɣef waya, yenna-d umedyaz-a dakken yettxemmim ma yebɣa Rebbi ad yexdem tasuqqilt i wammud-is. Meḥsub yebɣa ad t-id-yerr seg tefransist ɣer tezwawt. Afud ijehden i Ḥamid Ɛabed deg ccɣel-ines.

<p style="text-align: right;"> Kaïsa Khalifi  

  
 Seld sin n wagguren segmi fukken wussam n ḥertadem,igenni iɛuqqer. Tiqit n waman ur d-teɣli di tuget n tamiwin n Tefriqt Ugafa. Azemmur, yebren ɣef tzemmrin, igran ur mɣin akken iwata. Laɛwanser, kawen,d aɣurar, almi bdan yifellaḥen, ttaysen. Ha-t-a yejba-d yennayer, yegla-d s lxir-is. Terɛed, tebreq. Yeddel ubernus n udfel tiqucac n yidurar. Izeblac, ttqiṭiren-d am tnififet di leqram-d. Lemwared akked laɛwanser fin-d. Tiwaculin, zint-d i lkanun. Yennayer, d lfal amerbuḥ i useggas.”Zik asmi neṭṭafar leḥsab n uwatay n lejdud-nneɣ, werǧin i neqḍiɛ layas ɣer tegnewt. Nettraju yennayer ma ur d-ɣlin ara waman di tewwurt useggas-nneɣ, ɣellin-d di laɛqab , deg umerḍil n temɣarin’’, i d-yenna Dda salah, d amɣar ameqqran n taddart n Lmecta, 94 n yiseggasen di tudert-is. Aya, ad yili d tbut ɣef wazal yesɛa uwatay n yimaziɣen di temnaḍt n yilel agrakal . 

<p style="text-align: right;">  Brahim Benhamouche 

  
 Am yal leεwayed, imezdaγ n tudrin n temnaḍt n Wizgan, rran lwelha-nsen ussan-a γer weḥric n tfellaḥt akk d lecγal i ten-yettganin. Ula d ameslay yezga i tezi γef uzemmur, lγella d ttawilat iwulmen i wejmaε-is, imi tizemrin wḍent i wecraw, d tallit iwatan n lqeḍ uzemmur. Dγa ussan-a, imezdaγ n tudrin n temnaḍt n Wizgan bdan ttefγen γef tẓegwa d tfarkiwin-nsen akken i yuγen yakan tanumi anda i kkren i yefrasen i wejmaε n lγella uzemmur akken iwata lḥal, imi asafar-agi d rreẓq-nsen n yal ass. Lḥemla n lqeḍ uzemmur tbedu deg aggur n wunbir; tettfaka deg aggur n furar s teγzi n 04 wagguren, anda i saxdamen laεwayed i d-ğğan lejdud, imi deqs n twaculin i yettikin di twiziwin n lqeḍ uzemmur, anda i ttefγen d tirebbuεa, meẓẓi meqqar, argaz tameṭṭut, anda i d-yettak udem n tdukli d tegmat ger imezdaγ. Maca aseggas-a yella-d lexṣaṣ meqren di lγella n uzemmur dagi di temnaḍt n Wizgan d temnaḍin niḍen n tmurt n Leqbayel, anda tamentilt n lexṣaṣ n lγella uzemmur tcud γer 03 n wugguren : ugur n tmes i yeččan acḥal n yihiktaren n tẓegwa deg tallit-ni unebdu yezrin.,  ugur n  lexṣaṣ n waman  ur d-yeγlin-ara deg lawan d wugur icuden γer wemdan, imi deqs n yemdanen i γeflen γef tfarkiwin-nsen, ur xedmen-ara akkal, ur bden-ara s lxedma γer tzemrin-nsen akken iwata lḥal, am afras d umenγac. Γer tagara, γas akken lγella ur teqwi-ara am iseggasen yezrin, maca imezdaγ n tudrin n temnaḍt n Wizgan, tteqsaden s waṭas tifarkiwin-nsen, i wejmaε n lerẓaq yellan d wefras n tzemrin.                                                                                                       

<p style="text-align: right;"> Islam Bessaci

  
 Deg smana-agi i d-yeffeɣ udlis ‘’L’écriture romanesque kabyle d’expression berbère’’ n Dr Nasserdine AIT OUALI ɣer tezrigin l’Odyssée. 

 Adlis-a, d asenqed ɣef wayen yuran s teqbaylit seg useggas n 1946 armi 2014, ama d ayen yeɛnan ungalen neɣ tullisin.  Mebɛed mi d-yefka deg tazwara amezruy n tira n tmaziɣt s umata akked tmukrist n wullis, Nasserdine AIT OUALI yudder-d sebbat i yeǧǧan tasekla n tmaziɣt ad tidir deg yiɛewwiqen, ladɣa, seg tama n tsertit akked lexṣas n tzemmar n tira ɣer kra n yimruya. Acu kan, xas ulamma yewwet-d s leqseḥ deg kra n tira ur nebni ɣef yilugan n tsekla meɛna yenna-d d akken llan kra ttarun akken igerrez u yis-sen i tezmer ad tenefli tira taqbaylit. Am wakken i d-yefka, diɣ, kra n yiwellihen i ilaqen i usnerni n tsekla taqbaylit. Tazrewt-a, tebḍa ɣef sin yiḥricen. Aḥric amezwaru yettmeslay-d ɣef ungal deg 6 n yixfawen, ma d wis sin yewwi-d ɣef tullis deg 3 yixfawen. Deg uḥric amezwaru, yenna-d d akken d Belaid Ait Ali i d bab n wungal amezwaru ‘’Lwali n wedrar’’. Syin yudder-d imyura imenza Rachid Aliche d Said Sadi d wayen uran. Ikemmel deg useqed-is i yimyura i d-yusan umebɛed, am Amar Mezdad, Salem Zenia, Aomar Oulamara, Lynda Koudache, Said Iamrache, tahar Ould Amar Akked Boualem Rabia.

    Deg uḥric wis sin, yessenqed tullisin i yuran : Meziane Ou Mouh, Idir Ahmed Zayed, Meziane Boulariah, Kamel Bouamara, Lynda Koudache, Djamila Mimeche, Dihya Lwiz, Rabha Aissou, Djamel Arezki, Said Chemakh, Zimu akked Abdelaziz hassani.

 I usmekti, Nasserdien AIT OUALI yesɛa duktura deg tsekla tafrensist n tesdawit Paris 8. Am wakken i d-yella deg lmendad deg udlis i d-yeffɣen deg useggas n 2013 ɣer tezrigin L’Odysée, ‘’De la pédagogie de projet et de l’enseignement de la langue amazighe en Kabylie.’’, d ayen ara yefken afud ameqqran i yinelmaden n tesdawit akked wid akk tecɣeb tsekla taqbaylit.

<p style="text-align: right;">Hocine. M 

  
 Ɣas ahat nekni mi nettwali s wallen ur neẓra d acku i d-yettilin d isiḍnen, wanag, akken i d-yenna uxxam n teslaḍ IDC, deg ukraḍyur (trimestre) wis 4 n useggas 2014, tenqes s waṭas tnezzut n yiselkimen imawiyen (ordinateurs portables) deg umaḍal, rnu mazal-itt tettader, maca kra kra.

 Aya iban ansi i d-yekka, segmi ttwaferqen deg ukuẓ n tɣemmar n ddunit tilifunat imegziyen (intelligents) akked tṭabliyin, yuɣal umdan yesmenyif ineggura-ya skud ssishilen-as tudert ugar. Am usawal i ileḥḥu s uḍaḍ, s kra n yiḥerriken ad t-tḍebbreḍ akken i k-yehwa, ad ak-d-yesken ayen tebɣiḍ, ad ak-yawi ɣer ugernit (internet). Anect-a ed waṭas, rnu anda tebɣiḍ ili, war ma terniḍ taẓayt i yiman-ik daɣen. Skud isawalen-a ur ttawaḍen tikwal arḍel deg taẓayt, ur d-teṭṭfen daɣen listaɛ imi ur ttɛeddayen temɣer n ufus ɣur kra. Deg wayyur n wanber ihi n yilindi, axxam n teslaḍ IDC yessken-d kra n leḥsabat i iga, amedya, ma yella deg 2013, 315.1 n yimelyan n yiselkimen i yenzan deg umaḍal merra, deg 2014 nzan 306.2 n yimelyan. Seg waya, yezmer deg useggas n 2018 ad nzen ḥala 291.9 n yimelyan. Meḥsub tettsemmid tettahda tadert.

 Ma deg useggas imed n 2014, ala 80.8 n yimelyan n yiselkimen i yemmesɣen sɣur yimsaɣen. Aya yefka-d tadert 2.4 % i useggas. D ayen i yeǧǧan dɣa ulzuz (ssuq) yesɛedday tagnit teḥres taggara-ya, acku wid i ten-ixeddmen ur dman dakken akka ara ilint tuɣalin i deffir n tnezzut n wayen i d-ssufuɣen. Ma yella d tanezzut s umata, ad tt-naf tenṭer aṭas deg Tjapent (Japon), ɣas ma tleḥḥu cwiṭ deg tama nniḍen n Tesga (Asie) ladɣa deg ttiɛadat n tmeɣriwin. Tamerka daɣen, segmi tɛedda seg 16.88 n yimelyan iselkimen i yenzan, almi 17.67 n yimelyan, teslek akken iwata. Daɣen ula d Taruft (Europe) nezmer ad d-nini ur telli d tin i tent-yuɣen taggara-ya. Aredmani, tban dakken tsuta-ya tefren yakan acku i tebɣa, imi simmal tettaẓ tetiknulujit simmal tjebbed-d ddhen n umdan. D amedya kan, tura iselkimen yersen ḥaca ttmeẓran s waṭas ɣur tkebbaniyen neɣ deg yixxamen s umḍan d ameẓyan kan.

<p style="text-align: right;"> Mhenni Xalifi 

  
 Yiwen umɣar isa si warrac d teqcict ibɣa ad iẓer anwa i iḥercen. yiwen wass, kkren-d warrac ssbaḥ zik, swan n lqahwa, ffɣen ɣer lexla. Yiwen iruḥ ad yeks, wayeḍ iṛuḥ ad ikrez, ma d taqcict-nni teqqim deg uxxam. Tessuli sin n yiẓedwan, tseww u texdem ccɣel n uxxam. Tameddit mi d-mlalen deg uxxam isteqsa-ten baba-tsen d acu xedmen ass-nni. Inṭeq-d yiwen seg warrac-nni yenna-as: ass-agi wwiɣ lmal ɣer yiwen umekkan iččur d leḥcic, ččan armi ṛwan, rniɣ ḥucceɣ-asen-d leḥcic. Inṭaq wayeḍ yenna: ass-agi, wellah a baba, xas yeqqur wakal, ulac aman, kerzeɣ urti llah ibarek d ameqqran. Inna-as i yelli-s: i kemm a yelli d acu txedmeḍ? Tenna-as yelli-s: nekk a baba ulac acu i xedmeɣ, ẓdiɣ kan sin n yilawen dayagi. Inna-yas: ṛuḥ a yelli ad am-t-id-ǧǧeɣ akka si tmeṭṭut ɣer tayeḍ, anida tella tmeṭṭut ur yettali cɣel. Teffeɣ teqcict-nni ɣer tala, teḥka i tiyaḍ ayen i s-yenna baba-s. Nnant-as: d ddewessu a tinnat, ta ad tt-id-tettaǧǧa i tayeḍ, cɣel-is ur yettali. Tuɣal-d s axxam, teffeɣ ɣer tmazirt teqqim din tettru tettru… Tekkes-d iffer n texsayt tebda la teṭṭebbiq deg ufus-is u teqqar: wellah ad xedmeɣ kra swayes meqqar ara yi-d-ttadren medden. Ssbaḥ zik tekker, tena aẓeṭṭa. Mi d-yekker baba-s iwhem deg-s yenna-as : d acu ara txeddmeḍ a yelli ssbaḥ zik? Tenna-as: a ẓeṭṭeɣ abernus a baba. Tẓeṭṭ, tẓeṭṭ, nettat tettwali ɣer yifer-nni n texsayt. Ass-nni mi yekfa ubernus, tella lǧanaza di taddart-nni. Akken ikker baba-s ad iffeɣ ad ieẓẓer deg uxxam lǧanaza, tenna-as yelli-s suffeɣ abernus-agi, a-t-an ifukk. Iffeɣ urgaz ad ieẓẓer, ilsa abernus-nni. Icḍaḍen-is annect-ilaten, iḥar amek ara asen-ixdem. Yewweḍ, iqqim. A win d-yeqqimen ɣef tama-s ad as-yini jebden si tecḍaḍt-a ad tɣummeḍ. Akken alammi dlen meyya. Dlen, ɣummen maca yiwen ur as-yenni anta i t-yeẓḍan abernus-a. Akka, ula tura ccɣel n tmeṭṭut, yiwen ur t-id-ittader.

<p style="text-align: right;"><span style="white-space: pre;"> </span>   Ramdane Lasheb 

<p style="text-align: right;">

  
 Yella umdan d azuran, yella wayeḍ d amirqiq. Maca, llan yimdanen i ikerhen lqedd-nsen, ttcedhin deg tfekkiwin n wid ur ten-necbi. Seg zik i yettwassen waddal d ccɣel i yessenqasen lmizan i win iɛebban aṭas n uksum, yebɣa ad yifsus. Si zik daɣen i ssugguten wid iḍeɛfen asebleɛ n tgella akken ad sɛun tacriḥt, ad rnun deg taẓayt. Dɣa, ma nmuqel ɣer tallit n wass-a, ad naf amur ameqqran n medden smenyifen ad d-banen d izuranen i ikesben aksun, wala d imuḍɛifen. Abeɛda tilawin i yettwalin tezher-nni tettak-d ccbaḥa i wudem d tfekka. Ɣef waya i zgant ttnadint amek ara xedment bac ad jjint, ad asent-tettwakkes terqeq i yuɣalen s tmuɣli-nsent d lɛib neɣ d aɣwes. Taggara-a, mi d-nnulfant ddwawi i d-ixeddmen tezher i tfekka s lemɣawla, neɣ s unamek-nniḍen tid i yescuffuyen aksum n yiwen neɣ n yiwet, ladɣa tiḥnakin n wudem, d ferru n uɣilif i d-ibanen ɣur kra n yimdanen i nezmer ad d-nini ahat ttsetḥin s lqedd-nsen amirqiq, ttrummun iman-nsen. Aṭas n wid i yesseblaɛen ddwawi-nni, i d-yettekcamen seg tmura tiberraniyin, am Ɣana, i yellan d uzzil neɣ d tiɛeqqacin, war ma ẓran d acu-tt temḍerrit i d-ttaggent. Ɣas ma ur ttnuzunt tura deg tensafarin imi ur tent-id-ttarun yimsujjiyen i wid irezzun ɣur-sen, ulamma ttilint kan deg tḥuna n usenzi n yiḥcicen d yiɛeqqaren, maca ttɛemmiden ad tent-id-aɣen, yerna s leɣla, akken kan ad cuffen tifekkiwin-nsen. « Nekk mgal tid d wid i itetten ddwawi n tujit. Sliɣ yis-s, ẓriɣ tesnulfay-d qeddac n waṭṭanen i umdan. Ssarameɣ ad ttwaḥebsent tiɣin-nsent, acku ɣas ma tazwara tessefraḥ, meɛna taggara tesseqraḥ ». I aɣ-d-yenna yiwen d Asmaɛli. Ad yeqqim ihi umihi yettabeɛ kra n tin neɣ n win i yettawin ddwawi-nni ɣer yiɛebbaḍ, i yeṭṭfen deg rray-nsen nutni, ugin ad ḥessen i wiyaḍ send ad asen-ifat ahat lḥal.

  Kaisa Khalifi 

  
 “D tayri kan ! D acu i cerken imdanen deg umaḍal ? D anadi ɣef tayri. Waɛli d Magnus, wa di Tizi, wayeḍ di Conpenhagen, xas akken ur myussanen ara tecrek-iten tayri n lmuziga, tayri n tudert, tayri n tmeddula-nsen. Ana d David, Muḥsin d Raja, imezwura di London, wiyaḍ di Naḍur, xas akken yal yiwen amek i tt-yettidir, d tayri kan i ran a idiren.. Tayriwin mgaradent akken mgradent tirga. Targit n Alexandra, yaǧǧan lḥif n tmurt-is Ikwaṭur, targit tamarikanit, ma d Saṛa d targit n tlemẓit tamarikanit yebɣan a d-tekk amḍal i tukksa n lxiq.”

<p style="text-align: right;"> Tukkist seg usebtar aneggaru 

  
 <em> Rẓageḍ ay awal  </em>

 <em> Deg imi n yirgazen at nnif </em>

 <em> Lbaṭṭel aderɣal </em>

 <em> Yewwi d di lǧerra-s urrif </em>

 <em> Ha-ten la ttgallen s ccwal </em>

 <em> Lḥif s adrar id imal </em>

 <em> Agujil ad yettiẓẓif </em>

 S tidet yerzag wawal, ɣef aya tecceḍ tqamumt n yimru , tuggi leḥzen id tettnawal. Ɣef tikelt lmut tenneḍ i tudrin, tɛedda nnig leḥwaṛi, tezgel afrag, tebded di tesga. Ṛuḥen di sin qṛib afus deg ufus. Iṛuḥ win akken is yeqqaren: “ ma tecfam ay igudar, fell-awen iɛedda lexrif ” , iḍfeṛ-it win akken yettwennissen s tezlit-agi ur nesɛi tamtilt asmi i tuɣ d anekruf deg di lḥebs deg useggas 1964. Akken iṛuḥen lwaḥid Mass Hocine Ait Ahmed akked d Mass Taleb Rabeḥ. Di ccaw ur nufi lḥila i yimeṭṭi, ur nufi abrid i ssbeṛ. 

 Tenhuz tmurt n leqbayel. Widen yeẓran fren aggas deg iciwwi, wid ur nessin wehmen , imi allaɣ -nsen ur yegzi taluft. Taddart ɛzizen a Michlet tesnehtit taguni arraw-is. Arraw-is yeggullen ur ḥenten ad ksen lhem ɣef udem-is. Xuḍi lhem si zik nessen-it. Xuḍi lhem si zik nxuleḍ-it. D lhem yesfezwin imawlan-nneɣ ɣef timura n beṛṛa, yewwin imawlan-nneɣ deg iberdan n treḍ, d win i mazal ineffu arraw-nneɣ, tiḥdayin-nneɣ akkin d agemmaḍ. D Lhem-nni id yewwin lmut n warrac-nneɣ di tefsut n 80 , di tafsut taberkant. Wisen kan acu iɣ-id yessewjjed akka d asawen. 

 Iṛuḥ Taleb Rabeh..ttrun-t wallen , jerḥent d idammen. Iṛuḥ Hocine Ait Ahmed, cfan igudar, ẓran lbizan azal n wemdan yellan d ilelli. At wawal ẓran azal n wawal ulamma ass-a rẓag deg imi. At leɛli ẓran ulamek ara yili lbaz d lbaz ma deg yir luḍyat i yettawi. Armi teɛzizeḍ a Michelet id tewwi nneqma tiɣratin. Awal d bab n wawal i t-yennan: 

 <em> Tilawin adrar n ssbeṛ </em>

 <em> Xas iẓri iɛamer </em>

 <em> S nneqma bdan-t tiɣratin </em>

 Ihi siɣret a taqbaylit s wid id rebbeḍ, ma d win nɣant tismin d awezɣi ur ten yessawaḍ!

<p style="text-align: right;"> Ait Slimane Hamid 

  
 Asmi id tegger iman-is tamurt n Rrus ɣer unnar n traḍ mgal rebrab di tmurt- n Surya , aṭas id as yennan ulaqṛaṛ Poutine ad yewqaɛ di tcerket ( yecban tin yeṭṭfen l’URSS deg tmurt n Afɣanistan) id as udin-t timura tutrimin( pays occidentaux) iḥazen ddaw ssenǧaq n Marikan. Xuḍi imanayen isertiyen ( observateurs politiques) yenwan ayen-nni, ttun( neɣ rran iman-sen ttun) awal id yenna uselway n fideralit n Rrus : «tuɣadt ( mission) iserdasen-nneɣ d yiɣallen-nneɣ deg akal n Surya ur tettɛedday ara nnig setta wagguren !». Ɣer taggara dayen id yellan ,imi war ma yuḥtem ( neɣ yesḥesb-as) yiwen , akken kan bdant lemcewrat tisertiyin gar udabu unṣib n tmurt n Surya akked tanmegla( opposition) i t-yettqazamen di Genève, iɣawel Poutine ijebbd-d amur ameqran n timesrifgin-ines n traḍ si tmurt n Surya. Taɣtest-agi tasertit ( décision) n Poutine d yiwet n temsirt tagdudant i tinezmarin tutrimin( puissances occidentales) yetturaren yir urar d yegduden n tmura ama di Ccem neɣ di Lɛiraq. Ɣef aya aṭas n wid yeṭṭafaren tasertit tagraɣlant id yennan : «Akked Poutine ula d tasertit d tuqyist amzun d taẓuri !». Ahat deg agim-agi amaynut( nouveau millenaire) Poutine d tasureft( exception) acku aṭas n ims enqaden yettwalin deg-s d aneggaru deg iselwayen n tmura i-yerran azal i w-ayen id yeqqar, i w-ayen yettwali, i w ayen yettxemmim. Asmi yeṭṭef zzmam n timsal yecqan tamurt-is, yuɣ lḥal tamurt n Rrus terdex ama di tdamsa ama deg tanezmert. Ccan –is yeqluqel seg-mi tegrurreb l’URSS. Maca tissin n Poutine terra tiregwa ɣer usu-nsent. Dac- dac , taḥejjurt ɣer weltm-as , tewet tamurt n Rrus s ugerrz armi id tuɣal am akken tella zik: d tanezmert yesɛan awal-is di ṛṛeḥba n leǧnas, d tanezmert ttkukrun-t tinezmarin nniḍen yeddan di llem n umezday atlanti( alliance atlantique). S w-akka nettw ali belli s-unekcum n tmurt n Rrus ɣer traḍ mgal ayen umi qarren ddewla tineslemt n Ccem akked Lɛiraq , imal lmizan akken ur tebɣi n wid yellan deffir taruẓi n tmura-agi n usamer alemmas am Fransa , Lengliz akked Marikan. S tsertit yeḍfeṛ Poutine mgal taluft n Surya, yessegrureb lmissa n wid yenwan teddez tebrez, imi ɣilen ayen wuɣur ssawḍen di Libya neɣ di Masser zemren as id alsen diɣen di tmurt n Ccem. Di ccaw anekcum agi n iɣallen Irrusiyen iḥettem ɣef Obama akken ad iger di lkil n usujer -ines taẓẓayt akked tanezmert n tmurt n Rrus. Yettuḥatṭem fell-as ad yeg azal i timuɣliwin nniḍen yemgaraden ɣef t-id yedderdes netta d- ugraw—ines. Di ccew tuki d Marikan, tufa ziɣ mačči ala netta-t id yellan deg annar n u serwet aserti. Si tama nniḍen anekcum n iɣallen irrusiyen gar ugni n traḍ di tmurt n Surya, yessenqer dayen kan tazmert n wayen umi sawalen daach. Yerra-as lluḍa d asawen. Am akken id yesken diɣen, unekcum agi arrusi ɣer ugni n traḍ, yir urar tturarent kra n tmura di temnaṭ-nni bḥal tamurt n Turk akked Suɛudiya. Anekcum-agi anezmar n Rrus deg umennuɣ mgal Rebrab agraɣlan yerra tamawt ɣef tanezmart tameɛlalt n tmura n l’Europe yettemxelbaḍen gar lemwaji tinemgalin( contradictoires) n tisertit ḍefṛen segmi rehnan leqrar-nsen ɣer tamuɣli n tmurt n Marikan. Am win yetturaren s tiddas , Poutine yerra yal yiwen zdat n tidet-n yiman-is . Zzun akken yedda di lebɣi n wawal aqbayli is yeqqaren : a win ijebden amrar, ixf-is ha-ten da ɣuṛ-i! Ayen i la iḍeṛṛun di ṛṛeḥba n leǧnas , yettwakkid d-akken s kra win yetturaren s tmes u leqrar ad ṛɣan iḍudan-is. Ayen akka id yettnulfun n txazabiyin di tmurt n Turk neɣ deg L’Europe d aciri n lehmum war tifrat i ten yeggunin . L’europe tufa iman-is di tcerket. Uguren id neɣlen fell-as, si lǧera n wayen iḍerrun deg usamer alemmas, mačči d izli . Leḥmali n” les migrants” id rrubbin ɣef umenzew-agi ( continent) yerra timura n tidukkla n l’Europe deg uɛewiq ademsan mebla ma nettu uguren imetiyen id iḍefr en ayen-nni. Iiguden n tmura-agi bḍan d leṣfuf: wa yebɣa wayeḍ yugi zedm a-agi n ibeṛṛaniyen id ihuǧṛen ɣer-sen. Ahat tadyant n Charlie Hebdo , tixazabiyin ihuzen tamdint n Paris d twaɣit taneggarut id yeɣlin ɣef tamdint n Bruxelles ddurt-agi , d tazwert i ccwal( war taggara?) yettraǧun tadukli-agi n l’Europe akka ɣer zdat. Iɣisan ɛnan si yal tama aɣarrabu n tmura tutrminin, imi ccekk ikcem ula d tamagit-nsen( leur identité). Deg urar aserti agraɣlan, ,alqafen ttawin akkin akka. Win yeɣlin wayeḍ ad yeddem. Maca di tegnit n wass-a i tikelt nniḍen telsa yengugi ixf-is. Tuki-d ɣef tidet yellan : i w akken lmizan ur yettmil, ilaq aṭas n tnezmarin deg ann ar . Dayen wuɣur yesflit Poutine , dayen i la ibennu Poutine. 

<p style="text-align: right;"> Ait Slimane Hamid  

  
 Yeffeɣ-d wammud n tmedyezt « Lbenna n usefru » n Kenza n Ǧerǧer, deg useggas iɛeddan (2015), ɣur teẓrigin « Aframed ». D adlis amecṭuḥ i yettawin ugar n 60 isefra, yal yiwen yemgerrad ɣef wayeḍ seg tama n yimeslayen i d-tesres deg-s tmedyazt. Aṭas n yisental iɣef tessefra Kenza deg wammud-is amenzu, ama ɣef nnif, lmeḥna, lasel, ddunit, tijmilin i wid yeɛzizen fell-as… Ladɣa ladɣa ɣef tayri. Win yeɣran adlis-nni, seg uwellih amezwaru, ad yerr tamawt dakken ṭṭuqten deg-s yisefra n yiḥulfan d leḥmala, am zun ala deg uɣanib-nni (style) i tettaf iman-is ugar tmeskart. Dɣa, tenna ɣef waya deg yiwet n tdiwennit: «Ḥemmleɣ ad ssefruɣ ɣef yal taɣawsa, wanag ttafeɣ iman-iw ugar deg yisfra n tayri acku yes-sen i d-lḥiɣ amecwar-iw». Kenza deg wammud-is daɣen tbudd-d i yimeɣriyen ala aɣanib aqbur n tmedyezt, imi deg yal asefru ad d-naf annect-n, ama seg tama n talɣa neɣ n tmeɣrut. «Tamedyezt tatrart i d-yennulfan taggara-ya teččur d amcubbek, akked usderwec-nni bu tegniwin n usugen, dɣa nekk ur kcimen akkit deg-s, maca ur mgal-is i lliɣ daɣen. Seg zik maleɣ ɣer uɣanib aqbur, yehwa-yi dɣa d abrid-is i mazal ṭṭafareɣ». I d-tenna Kenza. Isefra akk i yellan deg udlis-n sɛan akk inumak-nsen s ccbaḥa n wawal i ten-yebnan, ɣas ma qrib d imecṭaḥ neɣ d iwezzlanen i yellan merra, azal n sa(07) seg-sen kan i yettawin aṭas n yifyar, lameɛna yal ameslay seg-sen ijebbed imiɣri akken ad t-yekfu. Ma d ayen icudden ɣer uzwel n wammud « Lbenna n usefru » i as-tefka tmedyazt, s tmuɣli-s nettat tudert ur tesɛi maḍi lbenna war asefru, daymi tefren isem-nni i wammud-is, dɣa tenna deg yiwen n usefru: Lukan mačči d asefru, Amek ara nqabel uguren, Lukan mačči d asefru, Tayri d acu ara tt-icebbḥen… Ayyuz i Kenza, nessaram-as afud ijehden ɣer sdat.

<p style="text-align: right;"> Kaysa Xalifi. 

  
 I lmend n 45 n yiseggasen n ccna n unaẓur ameqqran Rabah Ouferhat, Tiddukkla tadelsant “Tirza”n lwilaya n Tizi Uzzu, tesuddes-d ass-nni n sed 13 deg maggu 2017 yiwet n tejmilt s wazal-is i unaẓur ameqqran n tezlit taqbaylit. Wagi d Mass Rabah Ouferhat, yiwen gar lecyax deg uẓawan n tmurt n leqbayel. Yella-d leqdica-agi deg tneḍfart n uxxam n yidles Mulud At Mεemmer n Azazga. Tella-d tejmilt-agi s tallelt n Tenmehla n yidles n lwilaya n Tizi Uzzu, u s lemɛawna n waṭas n yidisan yecban: Axxam n yidles Mulud At Mεmmer n temdint-agi d Tneḍfart-is n Yiɛeẓẓugen, Aɣerbaz n tẓuri tifuklanin n Yiɛeẓẓugen, Taneɣlaft n yilmeẓyen d waddal d tenmehla-ines n Tizi Uzzu, akked Usqamu aɣerfan aɣiwan n Tizi Uzzu…atg. Heggan-d yiwen wahil d anesbaɣur; imi tasebḥit n wass-nni n sebt ɣef 09h00 i tebda tejmilt-agi s wudem unsib s yiwet n temsikent n tugniwin akked yimagraden n tɣamsa yettwarun fell-as d wayen yexdem, n tesfifin-is tiqdimin. Am awkken daɣen i d-yella yiwen n usarag i d-yewwin ɣef tudert n ufennan-a aqbayli aqbur, ɣef 10h00 n uzal deg tzeqqa n umezgun. Tella-d diɣ temlilt d unaẓur d uskasi d tririt ɣef yisteqsiyen n wid akk i t-iḥemmlen neɣ i as-isellen. Tella-d diɣen tnigit sɣur twacult-is d yimeddukkal-is, d yinaẓuren-nniḍen akked usenɛet n yiwen usaru/afetray i d-yemmeslayen ɣer tudert-is. Ma ɣef 14h 00 d afella, tella-d tmeɣra n ccna meqqren dima deg tzeqqa n umezgun n tneḍfart-agi. Γer taggara tella-d tukci n yigerdasen n usebɣes i wid yettekkin deg tejmilt-agi.

  A. Ghani 

  
 Akken kan i yewwet ugeffur deg yennayer-nni i ɛeddan, tiqenṭart n yiciqar, i d-yezgan deg tɣiwant n’At Ṛẓin, yewwitt wassif n Saḥel. Tiqenṭart-agi tettecuddu ger tiɣiwanin n’At Ṛẓin lakked Aqbu. Imezdaɣ n’At Ṛẓin maḥsub d tiqenṭart-agi kan i ssexdamen akken ad ruḥen ɣer temdint n weqbu. Abrid, yuɣ lḥal wezzil, ɣef ayagi i tɛeddayen fell-as s lkutra. D-acu kan, seg wass-mi i teɣli tiqenṭart-agi, ṭunubilat uɣalen-t ur tɛedayen-t ara. Ayagi yerra imezdaɣ n’At Ṛẓin tezzin-d akk i « ddunit » akken ad ruḥen ɣer weqbu, s tama n webrid aɣelnaw wis 106, i tcuddu-n lakked d win n 26. Akka, syagi abrid iḍul. Nestaqsa ɣef ayagi aselway n tɣiwant n’At Ṛẓin, Mas.Daḥmani, yenna-d i lmend n waya: » Tiqenṭart-agi cuɣlis muqqer. Ar ass-a ur ɛad texdim, acku xuṣṣen walalen. D-acu, negred ifassen nneɣ nreqɛitt cwiṭ. Maca, ur cukeɣ ara ad d-tteṭef zdat n yiḥemmalen id iteddu-n deg tagrest! ». Akka ihi, tiqenṭart-agi n yiciqar teqqim « tɛelleq » ger yigenni d lqaɛa. « D-acu kan, mazal tteɛedayen fell-as kra n ṭumubilat! » akka iɣ-d yerna aselway n tɣiwant n’At Ṛẓin. Deg tama nniḍen, is ɛelmaɣ-d Mas.Daḥmani, aselway n’At Ṛẓin, belli takubanit n cinwa (crcc) i xedmen asenfar-agi n webrid ger Ɛǧiba lakked Bgayet, attan la tbennu yiwwet n tqenṭart nniḍen tamaynut, dinna kan, zdat n tqenṭart taqburt n yiciqar. D-acu kan, Mas Daḥmani yenna-y-ak « txuṣ cwiya tqenṭart-agi n cinwa ! ». Akka ihi, tiqenṭart n yiciqar tuɣal d-aɣbel amuqran i yimezdaɣ n tɣiwant n’At Ṛẓin, imi d ttin iten -isuɛden akken ad awḍen srid mebla aɛeṭṭel ɣer temdint n weqbu.

<p style="text-align: right;"> Syphax Y 

  
 Ssuturen ilmeẓyen n tɣiwant at leqsar di lwilaya n tubiret aseggem n temkerḍit ixerben acḥal ayagi imi tella teldi azal n 2 iseggan tuɣal teɣlaq dayen yeǧǧan arrac n taddart četkayen yal tikelt ameԑna ulac win id -yerran i teɣri nsen acku ttafend iman nsen ulac akk anda ara lemden ladɣa imi id -qerreb ikayaden yemxalafen ama d BAC , BEM , ladɣa inelmaden n ukayad n taggara BAC axaṭar ttnejmaԑen qqaren d tirebbuyaԑ gar-asen akken ad mԑawanen d acu kan ayagi ur d-yelli ara ttafen uguren aṭas , am wakken tamkerḍit -a tella tesԑa akk ttawilat ama d tiktabin, neɣ d tizeɣwa n tɣuri s yin akkin tuɣal texreb akk tuɣal ur tesԑin walu ayagi ktar n 2 iseggasen ar ass-a d wussan mazal di yir liḥala , ɣef waya sḥasfen ilmeẓyen n tama-agi ɣef yimḍebren n tɣiwant imi ur tt qeԑden ara d annect-agi iten-yeǧǧan ttuɣun i wid-teԑna temsalt akken ad d-rren lwelha nsen ɣef weɣbel-a s useggem-ines deg ussan-agi meḥsub ssuturen tifrat s lԑejlan . 

  
 Imi yal ccɣel yelha ad yili, ad yemmag deg lawan-is, imezdaɣ n temnaḍin n Ayt Smaɛel am yakk tamiwin timsedrarin n tmurt n Leqbayel, gran deg tzerraɛt n tferkiwin-nsen. Seld imi d-yewwet ugeffur, yerwa wakal yerṭeb, yuɣal yeshel i tneqqact. Mmektin-d yimdanen aqeddic i nnumen xeddmen-t, ferrun-t yal aseggas. Yuɣ lḥal, uqbel ad bdun deg tzerraɛt-a, imezdaɣ n Ayt Smaɛel, lhan d wuẓẓi n kra n ṣsenf n lxeḍra, am cclaḍa, baṭaṭa, aẓalim, lbesbas d wiyaḍ. Dɣa, skud amdan ilaq ad yexdem, ad yesseqdec tazmert i as-d-yettunefken, mi gan kksen ayen niqal i asen-d-yemmenden, qqlen ɣer lecɣal-nniḍen. Daymi ussan-a, kra n yimdanen, ceɣben deg tneqqact d tzerraɛt n tferkiwin i yesɛan akal yesleḥ i wannect-n, akken ad d-yessemɣi, ad d-yefk lɣella n lɛali i ara yessettun leɛtab d ccqa. Skud aqeddic-a n tzerraɛt yettili, ɛla ḥsab ayen yesɛa yiwen d lqaɛa, neɣ d listaɛ, llan wid izerɛen akal-nsen d timẓin, llan d ajilban neɣ d aẓekkun… Mačči aṭas n wakud segmi bdan yimezdaɣ tazerraɛt. Ɣef waya drus n lɣaci i tt-yekfan yakan, ma d tuget seg-sen tura kan i as-d-qqimen. Wiyaḍ mazal ur grin deg-s ɛad. Imi yeṭṭef-iten wahil n yimahilen-nniḍen, urɛad i d-stufan i llhu d tzerraɛt n yireẓẓwan. Lameɛna ula d wid-nni mebla ahat ur stehzayen, ur ttɛeṭṭilen deg ferru n wayen ḥemmlen ad t-xedmen, imi yekka-d seg wansayen iqburen i ileḥḥun deg yidammen. Ayen yessefraḥen ugar, d ankcum n warrac imecṭaḥ, seg tura, deg wannar-a n tfellaḥt. Acku llan wid i yettɛiwinen ibabaten-nsen, lemmden taneqqact d tzerraɛt.

<p style="text-align: right;"> Kaïsa Khalifi 

  
 Nella nura-d yakan deg yisebtar n Uɣmis n Yimaziɣen acḥal n wayyuren tura ɣer deffir, ɣef waddad ur nessecrah deg tella deg-s tutlayt tamaziɣt. Iɛedda akk wanect-nni d akud, yal anelmad yettraǧu, yal aselmad (ula n tangiwin nniḍen) yessarem, ma ɛni d tidet ad tbin tafat ɣef tmaziɣt deg uɣerbaz-nni. Maca, mačči d ayen i d-yellan, iɣilifen-nni mazal nuḥen ar tura: iselmaden, ala yiwen i yellan din, yesɣaray inelmaden n yeswiren amenzu ed wis-sin, i iḍefren kan afurek n tsekla (littérature), tamkarḍit n uɣsur (établissement) daɣen, ar ass-a n wussan aql-itt d tilemt. Anelmad i yebɣan ad d-yawi syin adlis, akken yebɣu yili usentel-is, ur yettaf ara din yura s tmaziɣt. Aya acku tamehla n uɣerbaz ur tewwi ara aya d anezgum bac ad ilin yidlisen n tmaziɣt ttmeẓran am wiyaḍ ? Ihi, d wa i d asteqsi: anwa i d-yekkren mgal tutlayt-is ed yiman-is deg tesnawit-a tamezrayt n Maɛuc Idris? Ɛni d tamehla (direction) n uselmed n waɣir n Bgayet? Maca tili mačči ala tasnawit-a i d-yezgan deg tɣiwant n Tsexriwt i ara tent-yaɣen, ad d-nini d Takadimit n Bgayet? Maca atan werɛad ttwasutren yiselmaden wiyaḍ i tmaziɣt bac ad nẓer ma d-teqbel neɣ ad d-tagi. Ɣef waya ass-a, kra n win nesteqsa yefka-aɣ-d rray-is yeqqar-d dakken d anemhal n tesnawit s timmad-is ur nxeddem amek ara tecceɛcaɛ deg uɣerbaz-nni tmaziɣt, ad as-tiniḍ ur deg-s ay tella, neɣ zun tetekkes-as aɣrum seg yimi. Isallen ineggura i d-nḥewwec qqaren-d dakken atan ad tettwar ɣer tesga tedrimt n wazal n tiɣit n kra n yedlisen i temkarḍit. Maca anect-nni drus, iban-d seg tazwara dakken tesra tmaziɣt i ugar n ukuẓ n yiselmaden dinna, nettat aql-itt kan s yiwen. Yewwi-d daɣen ad d-nini tidet, dakken ibabaten n warrac, ulac win yesteqsayen mmi-s ma yeɣɣar tamaziɣt neɣ uhu, ɣas ma yella ur tt-ugin. Seg tama-a ihi, iban-d cwiṭ n ustehzi seg tidukkla n yibabaten n warrac (APE), i werǧin testeqsa amek iga uselmed n tmaziɣt deg uɣerbaz-a. Aya, ahat ur d ayen yessewhamen aṭas, imi ula deg tiganin (grèves) anida ur ttekcamen warrac s aɣerbaz, teskanay-d udem yulway aṭas almi i tt-ttwalin merra war tizemmar. Iɣilifen aseggas-a ur xussen ara deg tesnawit n Maɛuc Idris, skud ttfeggiḍen ttahdan, akken qqarent temɣarin : ad yesṭer Rebbi kan ; wayi n uselmed ɣef i d-newwi awal, rnu-as winna n ddiq (surcharge), winna n usečču n uɣerbaz (cantine), akked winna n lexsas n wallalen (moyens). D ayen i yeǧǧan taluft teḥres nezzeh almi tewweḍ ɣer umennuɣ gar yinelmaden, ahat imi kra bɣan ad ɣren wiyaḍ ttsekkiren-asen awwur n unekcum. Ad d-nuɣal i sdat ɣer taluft-a.

<p style="text-align: right;"> Mhenni. X. 

  
 Asmi tekker deg useggas n tmanyin, akkin akka qqaren-as : “acu i ten- yuɣen leqbayel-ina?” Lemxiyyer seg wid yettmeyyizen yeqqar-as : “ssḍen , d imcewwlen, ur ḥamlen ara tamurt”.Nekni s Leqbayel yuɣ(di lawan-nni) lḥal beṛṛa n tmurt n leqbayl neṛwa asweɛdi akked rregmet seg wid nenwa d atmaten. Atmaten ɣef yeqqar Lounis Ait Menguellet: 

<p style="text-align: center;"> “leɛnaya-ak tecba amesmaṛ Yerṣen di tesga yeqqim Nekk ad ganniɣ amnaṛ Seg ufus-ik ma ad ččeɣ alqim”. 

 Xuḍi ayen yeḍṛan deg Ibirir n Tmanyin( tafsut n imaziɣen) ur yelli ara d tuṣḍa, ur yelli ara d tiselbi. Tafsut n imaziɣen tusa-d di lmendad akken ad tefsu taǧeǧǧigt n tneṣlit. Akken ad terr aman ɣer tiregwa n umezruy-nsen. Imeyyaten n ilmeẓyan akked telmeẓyin yelḥan deg iberdan , isuɣen s lǧehd n tuɣac –nsen zdin ɣef yiwen yiswi: a sekfal n iẓuran n tmurt, a leqqem n ufurk n usirem ɣef lǧedra n tjaddit am akken i t-id yenna Ferhat : 

<p style="text-align: center;"><em> “Tafsut n Tizi-Wezzu A llufan-nneɣ ur negzim Yemla-aɣ amek a neddu Deg ubrid n tegrawliwin”. </em>

 Ilaq tasuta n wass-a a tegzu d akken deg lawan-nni (ddaw tasnareft yeḍleq udabu yeṭṭfen zzmam n tmurt si 62 ɣer immir) awal yexmet deg imi. Lmentaq d aseṭṭaf (uɣalen xemsa ɣef yimi) , izerfan d lewhi kan. S -ya d s-ya zzin-d iɣulad n tugdi ɣef yexxamen akked leḥwaṛi. Deg tallit –nni isem umaziɣ yezmer ad yawi lada i bab-is. Timesliwt n tezlatin timḥadiyin( Azem, Matoub, Lounis Ait Menguellet) neɣ taɣuṛi n yedlisen n umezruy n tmurt ( wid yura Yves Courrière, Ait Ahmed…) yezmer ad yessekcem win yeṭṭɣamen ɣef leḥbus. Abder n igrawliyen am Krim Belkcem, Ouamrane, Aɛmiruc Ait Hamouda, Benai Ouali, Mbarek Ait Menguellet d ssiɛqa , ala win umi yeqquṛ uqeṛṛu ara inamren tiseɣliyin id yesebded udabu zdat tidiwin-nneɣ akked lebɣi-nneɣ. Kra yellan d tidet yuɣal d uffir. Awal I teddu seg imi ɣer umeẓzuɣ imi asaḍuf n teswiɛt-nni d wagi: ha id teqqareḍ! Ha id tettnaleḍ!ha i tettqribeḍ! Am w-akken is yenna Matoub deg awal-is: “ Sin lehruf / Ḍelqen tugdi!”.

<p style="text-align: center;"><em> 20 ibrir n tmanyin yusa-d id lmendad akken ad tt-waksen xemsa ɣef yimi. Akken agdud yeffu den tidet ad igurraɛ urrif i t –izedɣen. Yenna Lounis :  </em>

 <em> “ Amachau … ɣer udrar mi id yerra ṣṣutLhiba-s tewdeḍ arraw-is Amachu… s idmaren i ttqabalen lmut Sɛerqen i weɛdaw later-is.” </em>

  Di ccaw ksen zrubat zdat w-allen. Ɣlin iɣulad id aɣ yenneḍen . Yezzi d lmenṭaq ɣer yilsawen. Yemɣi-d uɣeddu lḥeqq. Arrac d teqcicin yelḥan deg iberdan n Tizi ( ideli d wass-a ) swesɛen asalu akken ad yuɣal d abrid deg ara yeddu ugdud akken yebɣa, akken iwala, akken imena mačči akken kan yufa. Asafu werǧin yeɣli imi yettɛedday deg ufus ɣef ufus seg tasuta ɣer tayeḍ. Izumal n inelmaden akked tnelmadin yelhan deg umuli-agi wis 36 n tafsut n imaziɣen akked umuli wis 16 n tafsut taberkant d asmekti n tidet(i wid yettun) d akken amennuɣ werǧin yexsi deg ulawen n wid id yewwin lɛaz akked tirrugza seg tallit-nsen. Ɣef aya werǧin yeɣleḍ umedyaz is yennan “ win i teddun ɣef tidet yessawaḍ” am akken werǧin yecceḍ uɛebbaj n wawal i d-yennan: 

<p style="text-align: center;"> “ Xas ḥarni rebɛa leḥyuḍ Xas lfinga a tt-ttwaliɣ Xas lḥif ayi-d isuḍ Xas yecceḍ ubrid awiɣ Ma nnan iyi s anda i tettaduḍ Asen-iniɣ nekk d Amaziɣ”.  

<p style="text-align: right;"> Ait Slimane Hamid 

  
 Zik, taddart n Agni-Buffal ssawalen-as Agni-Buzzal i lmend n yirgazen i tesɛa. Ggten yirgazen ikkaten uzzal din. Qqaren-d ɣer-s sebɛa meyya iterrasen. Ma d taddart n At Izid, illan ddaw n Agni-Buffal, rqiqit, drus yid-sen. Yiwen wass, deg wussan n ḥaṛtadem, kra n yirgazen n taddart n Agni-Buffal ẓedmen ɣef yiwen n uxxam n At Izid, kksen-as tayuga n yizgaren, wwin-tt, zlan-tt, ččan-tt. Uɣalen tikkelt-nniḍen, ḍefren axxam-nni alammi i t-xlan. Qesden, tikkelt-a, axxam-nniḍen, qqaren-asen, At Salem, sean kan yiwet n tyuga xeddmen yis-s. Ẓeḍmen fell-asen deg yiḍ, kksen-asen-tt, wwin-tt, zlan-tt, bḍan-tt gar-asen, ččan-tt. Mi yuli bab n uxxam ɣer taddart n Agni-Buffal, yufa-ten di tejmaɛt, ttawin fell-as tacawit, tihin fell-as. Wa yeqqar i wa, timecreḍt n yiḍelli werǧin i tt-nezli; yal wa d acu i s-d-yeqqar, akken ttkehinen fell-as. Yuɣal-d, iḍfer-d abrid areqqaq. ḍefren-t-id, ad t-wwten. Iwweḍ ɣer yiwet n tizi, ibedd, issawal:

 ‘’Aḥlima! Aḥlima!

 Ssebɛa miyya,

 Ad uɣalen d sebɛin

 Agni-Buzzal,

 Ad yuɣal d Agni-Buffal’’.

 Leḥqen-t-id, ad t-ṭṭfen, isenser-asen, irwel, imneɛ.

 Qqaren-d, seg wass-nni, taddart n Agni-Buzzal, teɣli-d fell-as tterka, ttmettaten, ɣellin wa deffir wa alammi ssebea miyya-nni iterrasen, uɣalen d sebein. Akka, taddart tuqqel rqiqet, afud isεan zik iruḥ, yuɣal i bab-is. Agni-Buzzal yuɣal d Agni-Buffal.

<p style="text-align: right;"> Ramdane Lasheb 

  
 Aseggas-agi igeffuren xuṣṣen dayen kan deg tmurt. Cceḥa-agi n yigenni ur d-gli ara s wayen yelhan i yifellaḥen n tama n Ṣummam. Igenni yeṣfa, as t-iniḍ d-anebdu ! Ula d-aẓɣal yella am akken d tagara n tafsut ! Aman ulac, xuṣṣen mliḥ. Ayagi yewwi-d aɣilif i yifellaḥen, garasen wid yettrebin l’mal. Laḥcic ulac, tuga txuṣ deg laxlawi, ayagi yeǧǧa ifellaḥen-agi tteqliliḥen akken ad seččen ulli nsen. Lmal deg tama-agi as t-iniḍ yeṭfit ccer. Imɣi iruḥ am akken ixuṣ, ayagi yeǧǧa l’mal, i ketten, i tett iferrawen n tzemrin ɣef akken i nwala. As nni n laxmis, n erra ɣer ssuq n Tazmalt akken an seqsi ɣef umɛic n l’mal anda tewweḍ summa-s. Nesaqsa kra n wid yeznuzun asaɣur, nufa belli suma-s tuli s waṭaṣ. Acuɣar? « Aseggas-agi ixuṣ ugeffur. Ayagi yuɣal-d ɣef suma n lbuṭa n usaɣur. Tagi daɣen txuṣ deg leswaq. » ɣef akken iɣ d yenna yiwen ukumirṣi yeznuzun asaɣur. Ifellaḥen yettrebin l’mal yeṭef-iten uɣilif, ur ẓrin s-anda ad rren iqerray nsen. « Aseggas-agi ttawaɣit. Teẓriḍ belli lbuṭa n usaɣur tewweḍ ɣer 950 idinaren? Nek ur zmir-eɣ ara ad ɛegcaɣ ulli inu! Ɣlay-it aṭaṣ usaɣur. » Akka iɣ d yenna yiwen umrebi n l’mal n Tazmalt. Akka ihi, suma n lbuṭa n usaɣur tuli ussan-agi, ɣas akken tella t ttnuzu gar 450 lakked 600 idinaren igguren iɛeddan. D-acu kan, suma tezmar attali nnig n 1000 idinaren, ma yella ɛeṭlen igeffuren. Ifellaḥen n tama-agi n Ṣummam ttaṭafen iɛebbuḍen nsen, tmuqulen ɣer yigenni, am ahat ad yas usigna aberkan ar ad yawin ageffur ! « Jmaɛ liman, ma yella tkemel-itt akka, ad zenzaɣ akk l’mal-iw. Agma ɣlay aṭaṣ wemɛic-is. Ma yella ad xedem-eɣ s laxṣara, ihi ulayɣar! » Akka i yerfa yiwen n-umrebi n l’mal i nemlal deg ssuq-agi n Tazmalt. Akka, ifellahen ttgallan s din uqabac…!

<p style="text-align: right;">Syphax.Y

  
 Yiwen umerkanti, temmut-as tmeṭṭut-is, ibɣa ad iɛiwed zwaǧ, iwwet ad yaɣ yiwet n tlemẓit agur deg yigenni nettat di lqaɛa. Tezzyen d ayen kan, alammi wi, d-iwten ɣer-s ad tezweǧ ad tecreḍ deg-s ayen ur izmir. Iruḥ s axxam n baba-s, iẓra-t-id, yenna-as-id : “Di nekni s yimawlen aql-aɣ tenneqqbaleḍ, maca ṛṛay mačči ɣur-neɣ kan i yeqqim, iwwi-d ad nciweṛ taqcict. Ruḥ ! Lexbar s ɣur-neɣ”. Mi cawren yelli-tsen tenna-asen-id “aqbel ad qebleɣ ad iliɣ d tameṭṭut-is, maca s ccerṭ. Nnan-as: “d acu n ccerṭ-agi i d-tesnulfaḍ daɣen a yelli ?. Argaz d amerkanti, ikseb cci d ssraya, ayen akk ara as-tessutreḍ ad am-t-id-yawi, ad tiliḍ am tmeṭṭut n ṣelṭan neɣ ahat kteṛ”. Terra-asen: “siwlet-as ad d-yas ad t-ẓreɣ, seg yimi-w ara issel ccerṭ-iw”. Ssawlen-as i unesbaɣur yusa-d, nnan-as imawlen n teqcict:” yelli-tneɣ teqbel acu kan ɣur-s yiwen n ccerṭ, ad t-tesleḍ kan axir seg yimi-s”. Ssawlen i teqcict tusa-d. Tenna-as : Qebleɣ ad rnuɣ d tameṭṭut tis snat acu kan s ccerṭ”. Yerra-as-d: “ccreḍ akk ayen tebɣid, aɣbel deg-I”. tenna-as: ”ihi, nekk ur zmireɣ ara, ad gneɣ deg umeṭraḥ deg-i teggan tmeṭṭut-ik tamezwarut, ad tt-yerḥem Ṛebbi, suffeɣ-it-id seg uxxam, ḍegger-it neɣ efk-it, lḥaṣun nekk ur t-ttwaliɣ ara deg uxxam, eg-as akken i ak-ihwa. Tin ɣur-s ad i yi-d-txedmeḍ wayeḍ s rric akk n yigḍaḍ illan di teẓgi”. Amerkanti, izder di tsussmi, ad as-tiniḍ iggugem di dqiqa. Taqcict d yimawlen-is sikiden deg-s ttrajun melmi ara d-inṭaq. Am winn-a ara as-ifken abeqqa, idduqqes-d yenna-as i teqcict : “ Kkes aɣbel d ayen isehlen”. Amerkanti-nni, yuɣal s axxam-is, issendeh ixeddamen-is, suffɣen ameṭraḥ seg uxxam, syin iceyyeɛ ɣer yigḍaḍ ad d-asen akken ma llan, mejṭuḥ meqqer. Azekka-nni, wwḍen-d akk yigḍaḍ slid Bus. Akken tlata n wussan, netta d aceyyeɛ ɣer Bus ad d-yas akken ad d-yefk cwiṭ si rric-is. Ass wis rebɛa, yusa-d, yufa-d akk igḍaḍ illan di teẓgi ttrajun-t akken ad sencwen iman-nsen akken amerkanti ad ixdem ameṭraḥ i tmeṭṭut ara yaɣ. Yenn-asen Bus: ” Nekk ur sencaweɣ ara iman-iw i urgaz ittagaden tameṭṭut. Dɣa ula d igḍaḍ-nni akk i d-yusan ḍefren ṛṛay n Bus, uɣalen akk ansi i d-kkan, ugin ad kksen rric-nsen, ad scencwen iman-nsen. Seg wass-nni, Bus yuɣal d Si Bus, ttqadaṛent akk.

  Ramdane Lasheb 

  
 S wudem n unemhal-is, Laṭawi Racid, iberreḥ-d ddurt iɛeddan Uḥuddu Aɣerman (Protection Civile) n Bgayet s leḥsab n tsemhuyt n unebdu d leqdicat i yemmuggen segmi d-yebda useggas-a. Gar wayen i d-yufraren ad naf dakken irgazen n usellek, gren-d iman-nsen azal n 30141 n tikkal, ama i usexsi n tmes, i usellek n medden, i tiwin ɣer udawi, i yisehwa (accidents) deg yiberdan, i teftisin neɣ i wayen-nniḍen.Ma nemmeslay-d ɣef teftist, 14 n yimdanen i yemmuten deg waman. Ma d isehwa dɣa, tugi ad tenqes twaɣit deg yiberdan-nneɣ. Imi ttwajerrden aseggas-a lqidar n 2736 n tuffɣiwin i usaɛef deg yiberdan. D ayen i d-yesḥeḍren 64 n yimattanen d 1944 n yimejraḥ.Ayen iɣef ilaq ad d-nerr awellih, dima ɣef leḥsab n Tmehla n Uḥuddu Aɣerman, dakken tanekra mgal indaren n tmes deg tẓegwa ur telli teshel. Iban-d lḥal tewɛer ugar n tin n yilindi. Dɣa, ma drus 883 n yindaren i d-yellan gar yulyu d ṭuber, almi glan s 1958.61 n yihikṭaren seg umaḍaɣ d tuga, ɣas ukin yirgazen n usellek.

<p style="text-align: right;"> Mhenni Khalifi 

  
 Deg tira n wawalen, send ad d-isuffeɣ yiwen adlis, yesefk ad ittaqqen amek i ttwarun wawalen i d-yefren deg tutlayt. Llan tura yidlisen iɣef tbedd tira n tmaziɣt. Yeqqim-d deg wayen ur yefrin εad, d aɣbel iḍen am ţ/tt, ε/â; imeɣriyen gzan tamsalt.

 Banent-d tuccḍiwin deg yal tama n tira. Ha-tent kra seg-sent

 – a/e : idas, sb. 11 (ilaq: iḍes), ad narǧǧu, sb. 12 (ilaq : ad nerǧu), tixar, sb. 35 (ilaq: tixer); meḍlaɣ, timeqbart , sb. 140 (ilaq: meḍleɣ, timeqbert)

 – tussda n usekkil : yettḥudu, sb. 35 (ilaq : yettḥuddu), ayfus, sb. 29 (ilaq: ayeffus), imeẓuɣen, sb.73 (ilaq: imeẓẓuɣen);

 – timerna n “a” ɣer tazwara n wawalen: amyag : arsan, sb. 11 (ilaq: rsan / lsan) ardubga, sb. 74 (ilaq: (r)rḍubegga);

 – Asemres n usekkil ameqqran d umeẓẓyan akked usigez seεraqen lǧerra, gar tatut d uεemmed.

 1.2.2. Gar wawalen :

 Ilugan n beṭṭu gar wawalen ur ttuqadren ara; ugur ha-t s tehri gar umyag d yiwsilen-is.

 Md : ur ten-taba&amp;epsilon,; sb. 26 (ilaq ur t-nettabaε), ur telḥiqeɣ, sb.132 (ilaq ur t-lḥiqeɣ);

 – I+amyag : it wwi, sb. 16 (ilaq i tewwi/tuwi);

 – I+amqim udmawan : ayen itt-iqaḥan, sb.27 (ilaq ayen i tt-iqerḥen);

 Tukksa n yigulen ur yekfi ara; aya i d-yettwabedren ur d-yessemḥalleq ara akk i udlis n R. Buxerrub.

 1. Igulen n tjerrumt:

 Deg yigulen n tjerrumt, ha-ten kra seg wid i d-yufraren, ulac amek ara ffren.

 – Tinzaɣ : asemres n tenzaɣ yesseεraq anamek ticki rsent deg yir amkan. Md : ad ḥefḍen fell-asent (tijewwaqin), sb. 13 ( ilaq: ad ḥefḍen yis-sent).

 – Amqim “i” : Ma mačči d tujrut yeskerkren…”, sb. 9 (ilaq: i iskerkren)

 – Asentel deg tefyirt tuddist ( s tɣuni) : Iɣezran skefkufen, skerkiwen isirwen…, sb. 9 (ilaq: iɣezran…, isirwen skefkufen). Asentel, deg umur amenzu d isem, ad ikemmel, deg wis-sin, d isem). Deg tesleḍt, qqaren-as “anammal n usentel”.

 – Asefti n yimyagen n tɣara mačči d win n teqbaylit : imeẓẓi, imelleḥ (sb.22)

 – Taguri n yinaw usrid: Amaru yezger akkin i yilugan i tsemras teqbayli.; yerfed yiwet n tarrayt nniḍen. Deg usebter wis 25, yura : (“ Ẓriɣ… tamcumt “ tenna-as Tmensurt). Tannumi temmed s talɣa “ i as-tenna “. D acu ara d-yini yiwen ? Yezmer ahat ad tuɣal d alugen imi tt-smersen yakan wiyaḍ send ad yeddem netta !

 Asenqeḍ (asigez) deg tiwin n yinaw d asafar qlilen yerna ur yebdid ara ɣef yilugan yellan d iqburen (md: sb.33)

 2. Tazḍawt n uḍris (ilugan n tjerrumt taḍrisant) :

 Tazḍawt teskan-d mek i iteddu uḍris, seg tefyirt ɣer tayeḍ, akken ad yesdukel isalan imaynuten d yiferdisen yettwassnen yakan.

 2.1. Anegzum n wassaɣ gar yimqimen iwsilen d tgejda uɣur qqnen :

<p style="text-align: right;"> Yettkemmil… 

  
 Zik-nni, deg yiwet n taddart, llan sin watmaten, yal yiwen s uxxam-is. Ameqqran-nni seg-sen, yeḥyat Ṛebbi mačči d kra imi yesԑa idrimen, yesԑa cci. Ma yella d amecṭuḥ-nni, yal tameddit, yettḥebbir i uzekka-yin. Acu kan ameẓyan-nni yefreḥ s wayen yesԑa, yezga wudem-is yennecraḥ, yeččur d sser. Ma d gma-s ameqqran yezga yekres unyir-is, yettxemmim yegguma ad yaf tifrat I wacu tezdeɣ teḍsa udem n gma-s. Armi d yiwen wass, iṛuḥ ɣur-s s axxam-is, iwala yir liḥala ideg yella. Syin yekker yefk-as taxriḍt n yidrimen deg-s azal n 200 yimelyan. Deg tazwara yugi gma-s amaẓuẓ, yuɣal yeṭṭef-iten. Akken d tameddit n was, nnejmaԑen-d warraw-is, dɣa yewwi-ten-d yebda ad ten-iḥesseb, ad asen-yettԑawad, yegguma ad d-yaf leḥsab i iṣeḥḥan acku yeffeɣ-it leԑqel mačči d kra. Syin bdan igerdan-is la as-qqaren: ‘’ad nexdem akka, ad nerr akka’’: yiwen ad-as-yini ad naɣ takerrust, wayeḍ ad nerzu ɣer temdint ad neɣ axxam, wayeḍ, wayeḍ (…). Armi uwḍen ɣer leԑyaḍ d yimerẓi. Yal ass akka i tḍerru deg uxxam. Uɣalen ur gganen ara uḍan, yezga dima yemcewwal wallaɣ-nsen. Tuɣal tɣab ɣef wudem-nsen teḍsa d ucmumeḥ. Ma d baba-tsen, yeḥbes lmux-is seg usali d usubbu n leḥsab, anyir-is dima yekres, yettafqaԑ bih bih. Yuɣal ixemmem weḥd-s, yufa-d d akken imal-as lmizan n teḍsa d uzmumeg d warraw-is, dɣa yenna-as: «Adrim yessexsar». Nekk yellan thennaɣ ferḥeɣ s warraw-iw d wayen kesbeɣ, ṛuḥeɣ uğweɣ-d aṭṭan s ufus-iw, nekk ur zmireɣ i tigi. Azekka-nni ṣbeḥ, uqbel tanezzayt, iṛuḥ s axxam n gma-s, yewwi-as idrimen-nni, yenna-as-d : «yakk fkiɣ-ak-ten !», yerra-as : «jmeԑ aṭṭan-ik ɣur-k, lḥaṣun tanemmirt-ik». Swakka i d-tuɣal talwit d tumert ɣer uxxam-is d warraw-is.

<p style="text-align: right;"> ADAOUN Abdelghani 

  
 Ahat ayen i yesqelliqen ugar anehhar mi ara yili i tẓayert ɣef tkerrust, d amxudneq i d-yettilin deg yiberdan. Ladɣa ma yella akud n tikli ɣer uxeddim neɣ sanda-nniḍen ur ilaq ad iɛeddi i tilas. Deg ubrid aɣelnaw wis tẓa, i yeqqnen abeɛda tawilayt n Bgayet d tin n Seṭṭif, ttidiren wat tkeryas akk iɣeblan n ddunit seg teswiɛin timenza n tnezzayt armi d tameddit. Segmi i d-yekcem unebdu izad uḥras ɣef snat n tikkal ahat. Tasebba n wid akk i d-yettẓuren Bgayet i uɛummu deg teftist neɣ i umerreḥ deg tɣemmar-is-nniḍen. Nnig tkeryas i yettabaɛen ɣer Bgayet, aṭas ihi n tid i yettwajerrden s wuṭṭunen n waɣiren-nniḍen, am Um Lebwaqi, Tabatent, Lezzayer, Jijel,… atg. «D ayen yesḥissifen wayen nesɛedday yal ass deg yiberdan-nneɣ. Abrid ara d-lḥuɣ deg 20 n tedqiqtin, leḥḥuɣ-t deg tsaɛet. D lmeḥna n tidet! ». Akka i aɣ-d-yenna yiwen n unehhar seg Bgayet. Ulama ur d-yeqqim waṭas akken ad kfunt ssmayem i yessawalen i umwan, yettusemma ula d tirza ɣer teftisin i d-ijebbden lɣaci, bdant neqqsent, mazal yeččaray ubrid-a aɣelnaw ama deg tisin neɣ deg tuɣalin. Ɣef waya llan wid yesmenyifen iberdan n twilayin, am win n Aweqqas-Kefrida, i wakken kan ad rewlen i ddḥis i asen-yettawin ayendin d akud. Deg uraǧu n keffu n lecɣal n ureqqeɛ d ussuseɛ n Ɛecba (les gorges) n Xerraṭa, i ara d-yeglun s wayen yessefraḥen i yimkerrusen.

  M. K. 

  
 L’Enfer un peu d azwel i yefka umyaru d umedyaz Makhlouf Boughareb i wammud-nniḍen n yisefra i d-yeffɣen ɣer tezrigin Edilivre n tmurt n Fransa. Deg udlis-a, Makhlouf Boughareb yessuzer ciṭ n usirem anda ttarran wiyaḍ teqreḥ d uɣilif. Seg yisefra lqayen akken lqayit umawal yesseqdec, yezzi-d umedyaz i waṭas n yisental i wakken ad yefk tamuɣli-s fell-asen xas ulamma yessexdem aserwes gar wayen yettwali netta s timmad-is d wayen ttwalin wiyaḍ. Ilul Makhlouf Boughareb deg Wat Yanni. D amyaru, d amedyaz i ḥemmlen diɣ ccna akked teklut. Gar wayen yura, nezmer ad d-nebder: Le chant des larmes, 2010; Les cygnes de l’aube, 2011; Faire trembler mes terreurs, 2015, L’Enfer un peu akked waṭas n yimagraden deg tesɣunin. Am wakken yettaru, diɣ, s tmaziɣt.

  H. M. 

  
 Ilul-d ussan iɛeddan umaynut di tmedyezt taqbaylit. D ammud n yisefra i d-tessaẓreg tmedyazt, yelli-s n Tizi Uzzu, Massa Tinhinan Ben Rabeḥ, sɣur Tiẓrigin El Amal. Adlis-a iwumi yettunefk uzwel « Imeṭṭi d uḥulfu », iwumi iga tazwart uselmad n tmaziɣt Mass Arezqi Ɛewdiyya, yesnerna-d ayendin d tumert i yimura d yimedyazen, akked wid merra iɛecqen tutlayt tayemmat, ama i tira neɣ i tɣuri. Maca, lferḥ ageɛmir tḥulfa yis-s tmeskart tilemẓit i yegren nnehda n utthenni mi twala dayen isefra-s ufan tanezduɣt-nsen ara ten-yeṭṭfen i lebda, rsen ɣef tewriqin i ḥemmlen ḥemmlent-ten. « Tumert-iw d tameqqrant imi i d-yeffeɣ udlis-iw, imi ɣas ma segmi ceyyɛeɣ tamedyezt-iw i umaẓrag, rǧiɣ sin n wayyuren kan yeffeɣ-d, meɛna araǧu-inu yebda seg 23 n yiseggasen ɣer deffir, asmi uriɣ asefru amezwaru. Xellseɣ idrimen akken ad t-id-ssufɣeɣ acku nwiɣ seg wul ad d-fkeɣ ajdid i tsekla-nneɣ…». I aɣ-d-tenna Tinhinan Ben Rabeḥ, i yessaramen daɣen ad tehwu tmedyezt-is i yimeɣriyen bac ad yamad uḥulfu n lferḥ-is. Ammud « Imeṭṭi d uḥulfu » yewwi-d 24 n yisefra i yettwarsen ɣef 72 n yisebtar. Tuget n yisefra-nni, ttmeslayen-d ɣef tmeṭṭut taqbaylit, d wayen tesɛedday d iɣeblan d lmeḥna deg tudert-is. Deg-sen, tettcektay-d tmeskart s usḥissef d uɣiḍi ɣef tmetti ur nefki i tmeṭṭut-a azal-is, i yebɣan ad tt-tesserxes. Am wakken d tajmilt i terra Tinhinan i tmeṭṭut i tt-yecban s umata, ama d tayellit, tayemmat, atg. Tenna deg usefru iwumi tsemma « Asuɣu n tsusmi »:

 <em> Nniɣ-d ayen akk ur d-nniɣ  </em>

 <em> Ay mazal ad t-id-iniɣ  </em>

 <em> Xas tgezzmem deg ssut-iw  </em>

 <em> Tebɣam ayen akken ur bɣiɣ  </em>

 <em> Mi iyi-tekksem ayen akk bɣiɣ  </em>

 <em> Deg usefru i ttafeɣ lebɣi-w  </em>

 <em> Tessedreɣlem-iyi ur ttwaliɣ  </em>

 <em> Ayen akk bɣiɣ ad waliɣ  </em>

 <em> Tessebɛadem-t ɣef yiẓri-w </em>

 Yettnuzu wammud « Imeṭṭi d uḥulfu » 150 n yidinaren. Afud uzmir i Tinhinan Ben Rabeḥ, d wid i iqeddcen ɣef ubaɣur n tutlayt taqbaylit.

  Kaisa Khalifi 

  
 Zzin 33 n yiseggasen ɣef wasmi nɣan Watmaten Inselmen (Al Ixwan Al Muslimun) ameɣras ilemẓi, ameɣnas n tmaziɣt ed tugdut : Kamel Amzal. Deg wass n 2 wunbeṛ n useggas 1982 deg tesdawit n Ben Aknoun yekker umennuɣ d ameqqran ger yinelmaden iselmaẓriyen (islamistes) n umussu n Watmaten Inselmen (ixwanjiyen) akked yinelmaden imegdayen gar-asen Kamel yellan imir-n deg leɛmeṛ-is 20 n yiseggasen kan. Deg umennuɣ-nni dɣa ay t-id-nɣan. 

 Tamrawt kan n yiseggasen mbeɛd d igiman (milliers) n yimeɣnasen n tmaziɣt d tugdut ay d-nɣan Yiselmaẓriyen irefden leslaḥ mgal aɣref d uwanek. Asmi d-nɣan Kamel Amzal, amennuɣ yekker ɣef wamek ara sseddun tudert deg yiɣaramen isdawanen (cités universitaires) imi yal tama tebɣa ad teṭṭef aseqqamu n uɣaram (comité de cité). Asmi tekker deg 1992, amennuɣ yekker ɣef wamek ara sseddun tudert deg tmurt. Ass n 02 wunbeṛ 1982 nɣan-d Kamel ay d-yeqqimen d azamul maca deg temrawt-nni taberkant 200.000 n yimdanen ay d-nɣan gar-asen aṭas n yimeɣnasen n tugdut tmaziɣt. S usmekti d tajmilt ay as-nettarra : gen deg talwit a ameɣras ur ṛuḥen ara yidammen-ik.

<p style="text-align: right;"> Tiddukla n Yimedyazen 

  
 Ass n lǧemɛa yezrin, taɣlift n Usegmi aɣelnaw teldi tiɣerɣert n uttekki deg temsizzelt yerzan iselmaden n yiswiren i tlata: amenzu, alemmas d usnawi. Ɣas akka, mazal ur d-iban ara s wudem unṣib umḍan n yimekwan ara d-iṣaḥen yal tawilayt, maca ṭṭmeɛ d win izedɣen acḥal d ilemẓi d tlemẓit yettraǧun s ccuq tagnit-a ara asen-d-yeldin tiwwura s axeddim. Aṭas i yurǧan dakken timsizzelt ad d-tili deg taggara n wayyur-a ideg nella, maca taneɣlaft n Usegmi Massa Benghebrit twekked-d akka deg temlilit-is taneggarut akked yimaswaḍen belli timsizzelt ad d-tili ass n 29 deg yunyu i d-iteddun. Aseɣzef-a deg usiher ur d-yelli ara mebla leḥsab imi akka tura srabes n CNR sɣerbilen deg yikaramen n wid yebɣan ad awin tastaɣt. Ahat d ayen ara d-ibeggnen s tidet ayen ara teḥwiǧ yal tamnaḍt n yimekwan. Tubiret, d tin yettrajun dɣa taggara n wuddun (recensement) n wid ara yeffɣen iwakken ad d-banen yimekwan, iwakken ur d-tɣelli ara deg leɣlaḍ n useggas yezrin anda aswir asnawi ur d-telli fell-as temsizzelt. Kra n tangawin deg uswir alemmas ur teɛni ara temsizzelt qqiment deg beddu n useggas-a aɣurbiz mebla iselmaden almi i d-usan seg twilayin nniḍen. Tangawin-a, yecban tutlayt taglizzit, addal, d tussna tamagant ur ttuɣalent ara aseggas-a deg rrif, imi ḥwaǧent iselmaden. Ma d tutlayt tafrensist mazal tuɣal d aɛewwiq imi mačči aṭas I yettruḥun ɣur-s deg tesdawit, d ayen I d-yettaǧǧan imukan d ilmawen deg yiɣerbazen. Deg waggur n yennayer yezrin, mi akken yewweḍ lawan ad ɛeddin yikaramen n yiselmaden imaynuten ama d wid irebḥen deg temsizzelt neɣ wid ixeddmen s leɛqed ɣer yimsenqed n tedrimt yeḍra-d akka kra n leɛweq ɣef kra n wid ixeddmen s yiguta deg tutlayt tafrensist, imi ineggura-a ur ksiben ara turagt deg tanga-a. Ad d-nesmekti dakken timsizzelt-a ad d-tili deg tazwara s wudem n tira, iwakken wid i d-yufraren ad kemmlen s timawit. Igemmaḍ ad ten-walin s ttawil n l’Internet mebla ma rzan am zik alamma d takadimit. Widak ara d-yifriren deg temsizzelt, taɣlift n Usegmi ad asen-telli tiwwura i usileɣ deg waggur n yulyu iwakken xerṣum ad ẓren amek ara qablen inelmaden, acu i asen-iwulmen ad t-xedmen daxel n tneɣrit d kra n temsirin yerzan asader (la profession). <span style="white-space: pre;"> </span> 

<p style="text-align: right;"> M. Smail 

  
 Ass n ɛecrin deg ɣuct-a, kra n yigiman n medden llan deg Yifri ilmend n usmekti n Ugraw n Ssumam, kra n yimedyazen llan deg Tizi n Berber i temlilit tamezwarut n tmedyazt tazwawt. Send mettwal azal n wass-nni, mlalen-d dinna deg udrar kra n wid iḥemmlen awal, ɣas mačči deg waṭas seg-sen, yal yiwen seg wanta tamnaḍt. Ɣef wawal n uselway n Unaray n Tmerrit (Office du Tourisme) i d-iheggan ttiɛad Mass Kamal, tadwilt-a tamezwarut d tin n uɛraḍ kan. Imi ɣur-sen tura ddeqs n yisenfaren i yellan deg wahil-nsen, am winna n umunulug.

 «Amsizwer mazal. Nenna-as lwaḥi d tɣiwant-nneɣ, ad njerreb taẓrigt tamezwarut. Syinna, ma tgerrez taluft, ad neɛreḍ ad as-nheggi akken ilaq i tis snat». i aɣ-d-yenna yimḍebber n leqdic-a. Yerna yenna-aɣ-d: «iswi-nneɣ d aqdac ɣef yidles-nneɣ. Imi nxeddem diɣ yal aseggas tafaska n tẓuri n usewwi (art culinaire). Maca, imi ulac idrimen, ur tt-nga abrid-a». Mi tɛedda terbaɛt-nni n yimedyazen, ttbaddaden s nnuba deg usayes, yal yiwen yebḍa d yimeḥḍar asefru s tmenna-is d usentel-is. Kra n tegnit tamedyazant, yewweḍ-d wakud n tikci n tnagiwin n tikkin sɣur tidukkla timsuddest i wid akk i d-yerran i tiɣri, usan-d ɣer Tizi n Berber.

 «Walaɣ-tt d timlilit yelhan ma nemmeslay ɣef ujerreb. Nemlal-d ɣas deg drus, snubegten yis-neɣ akken ilaq. Taggara, newweḍ iswi mi d-nessawel isefra-nneɣ». Awal-a n yiwen n umedyaz i yellan dinna deg temlilit-nni. Iban-d sɛan aṭas ul yilemẓiyen-a n Tizi n Berber. Ula d axemmem ttxemmimen deg wanwa ttiɛad adelsan ideg ara dumen. Ladɣa imi ayen ixussen tura deg temnaḍt-a n unẓul-asamar n Bgayet mačči d tamedyazt skud tella tfaska n Udrar n Fad, wanag d amezgun, d tira, d ccna, d ssinima, d taɣuri, d waṭas n wayen-nniḍen i icudden ɣer yidles.<span style="white-space: pre;"> </span>

<p style="text-align: right;"> Mhenni Khalifi 

  
 Ula deg tɣiwant n Draɛ Lgayed deg Xerraṭa, i d-yezgan s wazal n 70 n yikilumitren seg waɣir n Bgayet, tesfuggel i tikkelt tamenzut tdukkla tadelsant « Idles » amulli-a amaziɣ. Yella-d waya s yisaragen i usissen n unamek n Tefsut n Yimaziɣen, iɣer yettwanced dɣa uɛeggal n Tdukkla Tadelsant Adrar n Fad Mass Sadeq Rebbaɛi. Netta yewwi-d ameslay abeɛda ɣef termit n tdukkla n Udrar n Fad deg uheggi n yiqeddicen idelsanen. Ilaq ad d-nini simmal tettḥerrik tdukkla-a tadigant deg Draɛ Lgayed, simmal ttakin yimezdaɣ ɣef wayen yeɛnan tamagit-nsen.

  M. K. 

  
 Ad d-nesmekti kan belli, iɛedda yiwen n lweqt asmi tella tesqamut n taddart, yal taggara n ddurt tettili-d tecmilt n ussizdeg, maca seg wasmi tettwakkes yeḥbes umahil-agi i d-isenfalayen udem n lemɛawna.

 Ilemẓyen n taddart n Tahanouts, kkren-d tasebḥit n wass-nni n lǧemɛa bdan yiwet n twizi n ussizdeg n twennaḍt. Bdan afraḍ n tregwa, syin d iberdan, syin akkin d timeqbert. Tebda tecmilt-agi seg tṣebḥit n wass armi d tameddit n wass, yerna ayen yessefraḥen akk imi mačči d tasqamut n taddart i ulac acḥal-a neɣ d tiddukkla n twennaḍt i werɛad i d-nlul i d-yessawlen ɣer leqdic-agi igerrzen, maca d lebɣi n kra n yilmeẓyen iḥemmlen tezdeg d ccbaḥa n ugamma. Imezdaɣ ladɣa ilmeẓyen-nniḍen rran-d i teɣri n wid yecɣeb wugur n wammus. D ayen igerrzen imi i d-sebgnen udem n twizi d tallelt gar yimezdaɣ n taddart-agi, d useḥbiber ɣef cbaḥa n ugamma d twennaḍt. Ad d-nesmekti kan belli, iɛedda yiwen n lweqt asmi tella tesqamut n taddart, yal taggara n ddurt tettili-d tecmilt n ussizdeg, maca seg wasmi tettwakkes yeḥbes umahil-agi i d-isenfalayen udem n lemɛawna. Teqqim taddart-agi azal n 3 n yiseggasen mebla ma tella-d twizi n ussizdeg neɣ tmecreḍ. <span style="white-space: pre;"> </span>

<p style="text-align: right;"><span style="white-space: pre;"></span> A.A 

  
 Tura mi akka i d-ffγen yigemmaḍ n temsizzelt yerzan iselmaden imaynuten n uswir alemmas d tesnawit. Yettwaddem rray sγur teγlift n Usegmi i wakken ad d-yili usileγ n yiselmaden-a deg waggur n γuct i d-iteddun. Deg yiwen n ulγu i d-texdem tneγlaft n tterebga, tallit-a n usileγ ad tebdu ass n 19 di γuct, ad tdum 12 n wussan. Deg Tubiret, anemhal n Usegmi Mourad Bouziane, yefra-tt i wakken ad d-tili temlilit-a deg tesnawit Ouamrane n temdint n Tubiret mi akken yennejmaɛ d yimaswaḍen ara yilin deg lmendad i yiselmaden-a imaynuten. Dγa, uqbel ad d-yawed ttiɛad, yettwasbedd Abdennour Mohamed, yellan d amaswaḍ n tnebdalt n uswir alemmas d imḍebber n tallit-a n usileγ am wakken daγ i d-ttwaheyyan akk ttawilat iwulmen i waya. Ad d-nesmekti d akken deg yimalas yezrin i tekfa temlilit n usileγ n yiselmaden n uswir amenzu, imi nutni ur ten-terzi ara temsizzelt, wigi d wid i d-yulin seg lejrida n leɛḍil n temsizzelt n useggas yezrin. Timlilit-a i d-yellan deg uγerbaz alemmas Doubaissi n temdint n Tubiret, tessemlal-d 592 n yiselmaden.

  M. Smail 

  
 Lemɛinsla, d ansay aqbur i mazal deg tmurt n Leqbayel ar ass-a. Yal mi ara d-yaweḍ wass n 7 deg yulyu, ad siɣen yimdanen times deg yiɛerqab-nsen neɣ deg yiqwiren-nsen. Ad d-jemɛen asaɣur akked wafrasen, ad rnun ɣur ticcict, syin ad asen-sekkren times. Ttgen lecɣal-a tasebḥit, ma yella deg umekkan n tneqqlin akked tzemrin, ma yella deg usuki neɣ umḍiq kan akka n menwala, ttecɛalen times-nni, tameddit. Ɣef wakken ttxemmimen yimezwura, nnan-d abbu n tmes-agi, yelha d ddwa : yessenqas deg uqerquc, meḥsub yettarra-t ad yaweḍ d tabexsist ; yessufuɣ-d ibeɛɛac izedɣen daxel n lfakya u yesnernay tilin-is. Ma ɣef wansi i d-yekka wansay-agi, ad naf gten turdiwin. Tamezwarut, teqqar-d d akken Lemɛinsal neɣ Lɛinsla d isem n tgeldunt i yefɣen i ubrid deg uḥric n tnefsit, syin kkren yimezdaɣ, jemɛen-d taffa tameqqrant n usaɣur akked yiqeccuḍen, rran-tt ɣer daxel u mekknen-as times. Yuɣal wabbu-nni d asigna, s kra n tejra i yennul, tefka-d lɣella dayen kan mi i tt-qernen ɣer tin ur iḥuzi ara wabbu-nni. Ihi, seg yimir, xeddmen Lemɛinsla. Turda tis snat, tenna-d d akken ansay-a, icudd ɣer yiwet n tgezzant neɣ taseḥḥar (Une sorcière) i yesɛan lǧehd meqqren. Ihi, mi temmut, bɣan yimezdaɣ ad sdummen lǧehd-agi-ines u ad t-ǧǧen am lḥerz. Ma turda tis tlata, tesɛa assaɣ srid akked umulli n tmettant n tgellidt Dihia. D asmekti n userɣi n yigran sɣur imnakcamen iɛraben n lweqt-nni. Seg yimir, ttgen yimaziɣen times d asmekti i umulli n tmenɣiwt n Dihia. Ula d acḥal n wassan i tesɛa Lemɛinsala, ur iban ara : kra qqaren-d, tetteṭṭaf kan yiwen wass ; wiyaḍ tettdummu smana kamel ; llan ɛad wid i d-yeqqaren , tettɣimi ɣef leḥsab n tallit. Akka yebɣu yili lḥal, aṭas i mazal xeddmen Lemɛinsa, ladɣa deg tmurt n Leqbayel, xas ulamma yemgarad wamek i ssaɣayen times d wayen ttgen ass-nni n Lemɛinsla. Deg taggara, llan wid i d-yessuddmen ula d amyag seg yisem-agi Lemɛinsla imi qqaren « Semɛinsel », neɣ iɛunsel, meḥsub yewweḍ d ameqqran yisegmi, iɛedda i uleqqem.

  Hocine Moula 

  
 Tama n’At Ɛebbas yesduklen 3 n t’ɣiwanin: Iɣil Ɛli, At Ṛzin d Buǧlil, tenṭaṛ deg yideflawen akk d-yigeffuṛen nni iɛedan. Ibaṛdan ɣelqen, saxen, uṛ ṣliḥen aṛa i tenhaṛt. Llan kṛa uɣalen as t-iniḍ ttamalqa neɣ d-issafen. Aman tt-nejmaɛen am timedawin deg ibeṛdan. Ma nezmaṛ ad nebdaṛ kṛa n-ibeṛdan: Abṛid aɣelnaw wis 106, i gezmen snat n t’ɣiwanin: At Ṛẓin d Iɣil Ɛli. Abṛid-agi yettwaɣ ussan-a, acku aṭaṣ n yimukan anda id d-ɣlin yiẓṛa. Llan daɣen imukan saxen, ttuɣelqen ɣef tikli n ṭunubilat. Yella yiwen umedya anda iẓṛa ɣellin-d maḥsub yal ass ɣeṛ webrid : Tagi d ttadaṛt n El Qelɛa n’At Ɛebbas id d-yezgan s kṛa n 25 ikilumiṛen ɣef uqeṛṛu n t’ɣiwan Iɣil Ɛli. Maḥsub segmi id t-tekcem tagṛest abṛid-agi d netta d laɣliq fidṛa n-uɣelluy n yiẓṛa « iwaɣzniwen » ! Imezdaɣ n taddaṛt-agi am wid yettumeṭlen dṛen ɣeṛ daxel n taddaṛt nsen. Uṛ tt-efɣen, uṛ kečmen! Ɛemi Saɛid, d yiwen umḍebeṛ aqbuṛ deg useqamu aɣeṛfan n t’ɣiwant n Iɣil Ɛli geṛ 2007 d 2012, yeṛfan aṭaṣ ɣef yiṛ liḥala-agi.  » Yiwen lḥif ɣef leɣliq n webṛid…! Maḥsub kullas ɣellin-d yiẓṛa ɣeṛ webṛid-agi n El Qelɛa. Aqlaɣ n ttwaḥbes deg taddaṛt nneɣ. Awah a yillu aɣ bedlen azarig (Le tracé) n webṛid-agi s kṛa n-usenfaṛ amaynut! » akka i yessaṛam Ɛemmi Saɛid. Abṛid nniḍen yenṭaṛen daɣen d win n t’wilayt wis 42 yettɛeddin ɣef wakal n t’ɣiwant n Buǧlil. Abṛid-agi yettuɣal as t-iniḍ d-assif asma aṛ ay yekkat ugeffuṛ. Aluḍ d waman tt-nejmaɛen yeṛna ssaɛṛaqen tikli i ṭunubilat. Tigi bessif i teddun-t s t’jeṛṛayin nsen-t deg webṛid-agi yahṛuṛan. Iceqqeq akk ddin qessam-is sya wesya ! Acku takubanit it-ixedmen uṛ texdim aṛa tiṛegwa (caniγeaux) akken ad fɣen waman n yigeffuṛen. Wigi tt-efflen tt-feggiḍen deg webṛid. Aṭaṣ n widak yesɛan ikamyunen neɣ tunubilat tt-cetkin-d ɣef webṛid-agi yecban assif. « I wagi d-abṛid tura ? Ixumjan, iceqqiqen, aluḍ,…mači dayen ad nebdeṛ ! » akka i yeṛfa yiwen n bab ukamyun yessiwiḍen idɣaɣen yedzen (graγier). D-acu kan, fɣen-d kṛa n yissallen id yeqaṛen belli abṛid-agi n t’wilayt wis 42 ad yettwaxdem, maca kṛa n yikilumiṭṛen kan. Ahat 3 kan deg 15 n yikilumṭṛen, yaɛni anda yettwaɣ aṭaṣ!

<p style="text-align: right;"> Syphax Y 

  
  Isufar 

 – 4 n lkisan n lfarina 

 – 1 n lkas n wudi neɣ ssmen 

 – 1 n tmellatl 

  – Awezwaz n lmelḥ ( tisent ) 

  – Zzit n lkuẓa 

  – Sirru neɣ tament 

  Aheggi  

 Sdaxel n lḥila , sdukel lfarina , tisent ( lmelḥ) udi, tamellalt . Rwi-ten akken yessefk rucc-iten s waman alamma yemlal , yuɣal d arekti , ɣumm-it , eǧǧ-it ad yers azal n 20’ Mi wwḍent 20’ , jbed arekti-nni s tesmeskurt ( rouleau à pâtissier ), gzem-it d tisfifin ( bandelettes ) n wazal n 7 cm ar 30cm , sakin ger-itent yiwet yiwet ɣer zzit yeḥman, berren-itent s tzarect ( fourchette) . Mi wwant, sureg-asent tament . 

  S tezmert-nnwen ( t) 

<p style="text-align: right;"> S ɣur Daya 

  
 Deg 10 deg meɣres 1980, yettwanecced-d Mouloud Mammeri ɣr tesdawit n Tizi Uzzu i wakken ad d-yexdem asarag ɣef udlis i d-yesuffeɣ Isefra iqburen n leqbayel. Deg ubrid-is ɣer tseddawit n Hesnaoua, ḥebsen-t yimsulta deg Draa Ben khedda, wwin-t ɣer lwilaya uggaden asarag-nni ad asen-id-yawi ccwal. Imi slan akk yiseddawiyin d leqbayel, kkren-d, beggnen-d lɣiḍ-nsen s tikli, d usuɣu ass n 16 deg yebrir 1980. Syin, kecmen yimsulta ɣer tseddawit n Tizi Uzzu, xedmen axessar deg yinelmaden, ɛadmen ula d tiqcicin, ayen i d-yeglan s 454 n yimejraḥ u yettwaṭṭef umur ameqqran. Akken cwit cwit, bdan Leqbayel ttfiqin dakken tutlayt-nsen, rran-tt udabu d tarbibt neɣ d taɛdawt-nsen : win i d-yennan ilaq ‘’tamaziɣt ad teṭṭef amkan-is’’ ad as-skerhen tudert, ama d anelmad, d acennay neɣ d aneɣmas. Acu kan, kemmlen Leqbayel amecwar-nsen. Yuɣal Mammeri yemmut, maca amennuɣ ikemmel armi d isegasen n 90 anida i d-icennu Lwennas Maɛtub ɣef tmaziɣt yettmeslay ɛinani yeḍfer abrid i d-yenğer Mouloud Mammeri ur yettaggad ula yiwen. Deg useggas aɣurbiz 1994/1995, yella-d unegzum ɣef leqraya. Yessuter Umussu adelsan amaziɣ i wakken «ad tekcem tmaziɣt s aɣerbaz neɣ ur ttruḥun ara warrac ɣur-s». Qqimen yinelmaden 8 n wagguren mebla leqraya, syin tekcem tmaziɣt deg uɣerbaz i tikkelt tamezwarut deg Lezzayer deg useggas 1995. Bdan-tt s 16 n lwilayat. Deg useggas Deg useggas 1998, mebɛed mi tezgel lmut Maɛtub Lwennas snat n tikkal, tewwi-t tis tlata sɣur yiwet n terbaɛt timselleḥt deg wass 25 deg yunyu 1998. Deg yebrir 2001, tella-d tin iwumi qqaren akka tura Tafsut taberkant. D taberkant imi mmuten deg-s ugar n 127 d ilemzi, jerḥen imeyyaten. 

  Z.A.Y 

  
 Četkayen inelmaden n master 1 di tseddawit n akli muḥend ulḥaǧ di tubiret seg ugur iten-yemmugren aseggas-a d win icudden ɣer tnezduɣt n tseddawit(la citè universite) imi tuget n yinelmaden n uswir-a uffand iman nsen ur sɛin ara azref akken ad sԑun tixxamin di tnezduɣt n tseddawit , abeԑda inelmaden izedɣen berra lwilaya n tubiret am tizi uzzu, bumerdas , bgayet ,msila dayen yeǧǧan inelamden-agi ar turra werԑad bdin leqraya alami id-uffan tifrat i uɣbel-a , ԑɛlaḥsab inelmaden wekden-d akken zedɣen di temnaḍin i yebeԑden azal n 30,40 yikilumiṭren ɣef tseddawit yerna ur zmiren ara ad as -ruḥun tisebḥiyin ad d-ttuɣalin tameddit ladɣa deg ussan n ccetwa am wid id-yezgan di tɣiwanin n seḥriǧ , at leqser , taqerbuzt , ṣur lɣuzlan , am wakken daɣen llan wid ara yeɣren ama d lxemsa n tmeddit ayaggi ur yettaf ara allalen n usiweḍ ɣer yixxamen nsen, ɣef wannect-a inelmaden ssuturen seg yimḍebren teԑna temsalt ad d-ggren iman nsen iwakken ad d-affen tifrat s lԑejlan akken ad bdun leqraya di tegnatin iwilmen mebla iɣublan.

<p style="text-align: right;"> Menas Abdelhak 

  
 Ɣas ma seg useggas-a ad yili d aselway aqbur n tesqamut n yineẓẓurfa n tfaska n Udrar n Fad skud yefka taselwit i mass Zahir Meksem, maca isefra akk ɛeddan-d sɣur-s. Dɣa, ɣas ma yekkes-aɣ-tt wakud, yerra-yaɣ-d Ɛellawa Rabḥi, aselmad n tmaziɣt deg tesdawit n Bgayet, ɣef yisteqsiyen-a mi i d-nemlal deg uxxam n yilemẓiyen n Ayt Smaɛel.

 Ma tzemreḍ ad aγ-d-tefkeḍ tamuγli-inek γef tfaska n tmedyezt n useggas-a (2015) ?

 Tamuγli-inu deg tfaska n tmedyezt aseggas-a, d tamuγli n usefru, d tamuγli n usirem. D tafaska tis mraw-d-kraḍet, ur tunif i ubrid i d-tenjer seg tazwara. Am wakken i tuγ tanumi, tewwi-d yiwen n wahil d anesbaγur, yeččur yerna ila azal meqqren : amyezwer n tmedyezt, isaragen, tameγra n ccna i d-gan sin n yicennayen d imeγnasen imeqqranen : Malika Domrane akked Ouazib Mohand-Ameziane. Seg yimedyazen i d-yusan aseggas-a, aṭas d ilemẓiyen d tlemẓiyin, yerna simmal yettali uswir n usuefru : wid yewwin arrazen n tfaska (amezwaru, wis sin, wis kraḍ), d ilemẓiyen akk.  Γas akken abrid γezzif, yessawen, γas ggten wuguren, γas drusen wallalen, tizi-ya n tfaska teskan-d dakken simmal, simmal nettaẓ γer sdat, nger asurif d ameqqran deg ubrid-nneγ s iswi. 

 Tamuγli-inek γef tmedyezt ?

 Deg tfaska-ya, nniγ-d aṭas n yilemẓiyen d tlemẓiyin i d-yusan, yerna d ilemẓiyen i yewwin arrazen n tfaska. Anamek n waya, yettnerni usefru, yettimγur, teddem-it tsuta n tura, tesnerna-t, tger-as amaynut, ama deg wayen yerzan isental d tektiwin, ama deg taγult n talγa n usefru d tugniwin (tinγumnayin). Anamek n waya, deg tizi-ya, yennerna ugraw n yimedyazen, yennerna ugraw n wid yessebdaden tutlayt, tger tutlayt-nneγ asurif γer sdat.

  Yessesten-it: Mhenni Xalifi

  
 Taneggarut n tneggura, d tagi n Saint Valentin i iḥerrem usalafist Hamadache. La d-yeqqar d leḥram, d lεada yessufuγen i ubrid, meḥsub mačči s adrar i tettawi.Γur-sen, tayri d leḥram. Ur ilaq ara ad tḥemmleḍ, neγ meqqar ḥemmel s tuffra. Ala lkerh i d-yeddan deg ucwari-nni-nsen. yenna-as Slimane Azem :’’bγiγ ad xedmeγ lemziyya, fkiγ-as claḍa i uγyul’’. Efk-as tura tajeğğit i taγadt, wali ma d asriḥi ara tt-tesriḥ neγ d lmakla ara tt-tečč ? Ihi, ‘’azger yeεqel gma-s’’. Ussan-agi kan, Moussa Ismail i as-yennan ur ilaq ad heddren tamaziγt di lğameε. Yerna wagi d ccix zaεma. Meskin imi netta yessen kan yiwet n tmeslayt, iγil ula d Rebbi s taεrabt kan i yettmeslay. ‘’Muḥal ad fehmen, ur ssefhamen, d laẓ tilufḍa i d actil-nsen’’ i as-yenna Lwennas. Llan kra-nniḍen ufan-d akk ‘’lεilm anda yeffer’’. La ttεeddayen γer ttbaren, la asen-qqaren ur tennḍet ara crab daxel n lğernanat yuran s taεrabt axater yella wawal n Rebbi s daxel. Amek, ihi, ara as-yexdem win yeqqaren lğernan-agi n taεrabt ? Yeqqim-d kan ad t-yesserγ. Lğernan n taεrabt srid γer tmes, γer ğahennama. Telha tagi ! Neγ ma bγan ad qaddren leqran, ur t-id-ttarun ara deg yiγmisen. ‘’Wwin-d aγilif d yicwura n lkif,

 Γer tmurt n lejdud gren-d asurif, Σebblen-d ad beddlen leεyud n udrar n nnif.’’ Ikemmel Lwennas deg wawal-is. Akken yebγu yili lḥal, Saint Valentin igerrzen i wid iḥemmlen. Xas yella yiwen n umeddakel (Brahim) yekreh Saint Valentin imi ass-nni swaswa i t-teğğa temeddakelt-is tuγal γer wayeḍ. Smaḥ, smaḥ kan ay ameddakel.

<p style="text-align: right;"> Hocine.M 

  
 Tikwal, nneqma tettawi-d ayen yelhan. Tikwal, nnmara tettṛuẓu ifadden i wayen yellan( neɣ yettban) d awezɣi. Tikwal nnif yettleqqim afriwen i lebɣi. Akka dɣa i d-tella deg iseggasen-nni n tmanyin n lqern yezrin imi kra n wagguren kan deffir tedyanin n ibrir 1980, ddaw leɛnaya n Mass Salem Chaker, zdin kra n yinelmaden n tesdawit n Tizi Wezzu akked d kra n yimusnawen refden acqirew : asnulfu n yiwet n tesɣunt ara yilin d lemri n umennuɣ ɣef yidles amaziɣ akked tutlayt-is. Asnulfu ara yilin d dduḥ n wayen umi qqaren imiren “ amussu adelsan amaziɣ( MCB)”. Akka i d-tlul tesɣunt “ Tafsut “ ɣef tecfa tsuta-nni ileḥḥun akken tufa mačči akken tebɣa. Tasuta-nni i d-nejren abrid i usekcem n tutlayt-nneɣ ɣer uɣerbaz. Iḥettmen s wammud n yiseflan( sacrifices) akked leɛtab ɣef udabu amesbaṭli yeṭṭfen zzman n leḥkem si 62 ɣer ass-a akken ad tuɣal tmaziɣt di tazwara d “tutlayt taɣelnawt” n tmurt uqbel ad tensex di tamendawt n tmurt , ɣer taggara agi, d tutlayt tunṣibt. Tasuta yeṛẓan isula ɣer tira n wungalen akked tulissin , ɣer tira timeɣnest, ɣer usebded n umezgun akked sinima s taqbaylit armi, ass-a tasekla akked tẓuri taqbaylit tufa abrid-is ɣer yimal, imi deg iseggasen-agi ineggura mačči d izli n tmezgunin , n isura akked yedlisen i d-yettnulfun s tutlayt-nneɣ. Ulamma s lketra n tidi akked idammen ( mačči d yiwen umeɣnas n yidles amaziɣ( aqbayli) i kecmen leḥbus, mačči d izli i yemmuten – abeɛda di tafsut taberkant- , mačči d izli i yenfan si tmurt ) ayen akken i d-yettbanen di tazwara n iseggasen n 70 d targit ( d asxurref ɣer icenga n tjaddit) yuɣal ass-a d tilawt zdat wallen-nneɣ , ttnallen-t ifassen ( «Ayen akken id yeǧǧa da Lmulud / deg igenni iban am rrɛud/ wissen ma tḥulfam I timiqqwa.» , i d-yenna Matoub Lounes). Mebla ccekk tasɣunt Tafsut tella d tazwart( ma yella ma mačči d llsas) akken ad tefsu tsekla teqbaylit , as id iban yimal akked iswiyen wuɣur ara tesfillit. Necfa amek nettraǧu s ccuq yal uṭṭun ara d yeffɣen akken a nemmeɣ deg isebṭaren-is yeččuren d tussna, d ameyez akked d usmendeg ɣer tikli dima ɣer zdat( ay iṭij ḥader a teɣliḍ/ la nleḥḥu madam telliḍ/ nuggad ad aɣ id yelḥeq yiḍ/ iḍul s anga ara nṛuḥ . Is yeqqar Lounis Ait Menguellet deg tallit-nni). Tasɣunt n tafsut id tteffeɣen s wudem uffir( ddaw ufus) tezdi ulawen n imeɣṛiyen –is ɣer imenɣi ɣef lasel, ɣer imenɣi ɣef nnif. Isebṭaren ttarun, deg-s, imussnawen imeqranen ( ama wid n tmurt am Salem Chaker, Ferhat Mhenni, Mouloud Mammeri,; Said Sadi, Hend Sadi, …neɣ wid n Libya, n Lmaruk, n Tunes.. ) d wid lqayen , i zeggin takka ɣef ayen ɣebban lesnin. D- idṛisen yerran tafat i wallen iffuden( niqal) awali( awali n tidet yefren). Yal taɣuṛi-nsen tettawi d askaksi gar inelmaden ɣef acuɣeṛ d wamek ddan timsal. Yal asebter i tekkes amendil rran icenga n lasel ɣef yidles amaziɣ s umata. Mačči kan d anect-a imi tasɣunt n tafsut tekcem diɣen aḥric n unadi deg annar n tanilest ( lingusitique) imi aṭas n w uṭṭunen id yeffɣen s ddemma i wayen-nni. Amedya uṭṭun n umawal n tusnakt( lexique des mathématiques ) neɣ amawal n tasegda( architecture). Tasɣunt n tafsut talla diɣ d tannagit ɣef iɣeblan iḥuzan imeɣnasen yellan deffir talalit n usqamu n izerfan n w umdan( ligue des droits de l’homme) yettwasnen s yisem « azerruy n Lemdiya » ( proces de media). Di tilawt tasɣunt n tafsut ( id yellan d aseɣzef n tanfult n tezrawin timaziɣin n tesdawit n Paris Vincent ) d aktay( mémoire) n umussu adelsan amaziɣ iɛabben acḥal d aseggas tanegmit n yidles amaziɣ. Tasɣunt n tafsut d aɣerbaz n umeɣnes akked usnulfu , d asurif ɣer yiseɣ, ɣer timlillit d yiman-nneɣ. Ɣef aya isekf i teẓrigin yeṣɛan teqbaylit d iswi ad alsen-t asiẓreg ( éditer) n uṭṭunen n tasɣunt n tafsut id yeffɣen i merra. Ilaq asufeɣ n wuṭṭun-agi akka tura amer tasuta tamirant ad tedlu ɣef uḥric ameqqran n umezruy-nneɣ atrar , amezruy ara sen-yilin d rkiza akken ad qazmen imal , acku xas nenwa yella kra , taluft ( tidet kan) Mazal tefri acku kra d kra kan werǧin yella d wakali.

<p style="text-align: right;"> A.S Hamid  

  
 Ddurt-a, lemdeɣ sin n wawalen ijdiden : “ineslem», “lǧameɛ” . D dadda Lḥusin i wumi sliɣ yettmeslay d baba ɣef waya. Ih, yerza-d ar ɣur-neɣ seg Tala Amara. “L’ancien», akka s-yessawal baba i dda Lhusin. Nek j’ai pensé sin yismawen i yesɛa. 

 – Akka i nessawal i wid yeddren ussan-nni, i d iyi-d-yenna baba

 -Anwi ussan ? 

 – Ad tuɣleḍ ad tezreḍ !

 Akka dima i d iyi-d-yettara baba, mara s-d-banen isteqsiyen-iw kumblikin.

 Lḥasun, dda Lḥusin yettmeslay ɣef lǧameɛ n yimaziɣen. Imaziɣen zriɣ d acu-ten, ma d lǧameɛ ur t-sineɣ ara. 

 alors, steqsaɣ dda Lḥsin :

 – D acu i d lǧameɛ a dda Lḥusin ?

 – D axxam i deg tẓalan 

 – Anwi wigi ?

 – Inselmen.

 – D acu-ten wigi ?

 -Euh… wigi d imdanen yettamnen s Sidi Rebbi akked d nnbi.

 – Am yaya ?

 – Akka am yaya-k !

 – Mais, yaya ur tettruḥ ara s axxam-agi akekn ad teẓal.

 – Tetẓala deg uxxam-is, kif kif

 – I lǧameɛ-agi acimi teqqareḍ n yimaziɣen? 

 -Axaṭar, yemxallaf ɣef win n waɛraben 

 – Safik unselmen ɛraben mmxalafen ɣef inselmen imaziɣen !!

 -Euh… 

 – I nek a dda Lḥudin d ineslem neɣ ala ?

 – D’abord keč d amaziɣ. 

 – Wagi zriɣ-t ! 

 – Ma d ineslem ? Mazal waqila ur iban ara

 -Lḥasun, ur tẓlaɣ ara, ur fhimeɣ ara tamsalt-agi n Nnbi d Sidi Rebbi i ɣef tezga tehedder yaya. Donc akka tura, nekk mačči d ineslem. Maɛna asmi ara nernin les neurones-inu zemreɣ ad t-uɣaleɣ, yerna ma yehwa-iyi ?

 -Yezmer lḥal !

 – ihi, nek d amaziɣ mebla lɣerḍ-iw, d ineslem ma yehwai ?

 – Très bien ! Akka presque i t-id-yenna dadda-k Lwennas 

 -Anwa-t wagi?

 -Ad tuɣaleḍ ad t-tisineḍ

<p style="text-align: right;"> SOA 

  <a class="__cf_email__" data-cfemail="c8bce6a7bda4aca9a5a9ba88b1a9a0a7a7e6aeba" href="/cdn-cgi/l/email-protection">[email protected]</a> 

  
 Ayen i aɣ-yesferḥen imi yella waya deg wahil n uswir-nneɣ (3AM) : asegzi n wansayen d urmud. I lmend n yennayer 2967, nerza, nekni s yinelmaden n uɣerbaz alemmas Atmaten Imeɣrasen Kerkache akked tselmadt-nneɣ, s axxam n yidles Mulud Mɛemmri n Tizi Uzzu, anda i nufa ahil d amerkanti i d-heggan i lmend n yixef n useggas n yimaziɣen. Akken kan i newweḍ ɣer daxel, nufa timsekniyin n waṭas n wallalen d yirmad i xeddmen deg temnaḍt n leqbayel. Ayen i aɣ-yesferḥen imi yella waya deg wahil n uswir-nneɣ (3AM) : asegzi n wansayen d urmud. Nebḍa d igrawen, syin yal yiwen yefren asenfar ara yexdem ɣef waya. Nqerreb ɣer wid igan timsekniyin-agi, nemmeslay yid-sen u nexdem-d teswirat i tgelliwin i nessewway di yennayer, am seksu bu-sebɛa n yisufar, tiɣrifin, tamtunt n uferraḥ, timellalin, tuftiyin, lexfaf…atg. Nqerreb, daɣen, ɣer uẓeṭṭa, lfeṭṭa, tiqnedyar n leqbayel, talext, ɣer wid, diɣ, ixeddmen iqerdacen. Mi nekfa axeddim-nneɣ daxel, neffeɣ-d s amraḥ, nufa-d, din, iḍebbalen n leqbayel, n Ɣerdaya, n Xennecla, n Mɛesker akked wid n Ǧelfa. Imdanen akk mɛacaren gar-asen. Ferḥen, ceḍḥen, tilawin, seɣratent, timɣarin, sfuɣurent. Nkemmel akken zhu d cḍeḥ almi d lawan n wučči. Nečča seksu bu-sebɛa n yisufar s uyaziḍ. Lbenna-s, werǧin i tt-neẓra imi i t-nečča d agraw. Tameddit, nruḥ ɣer tzeqqa tameqqrant, nwala anaẓur-nneɣ ameqqran Taleb Tahar. Ass-a, nesɛedda lweqt igerrez, nefreḥ aṭas, newwi-d aṭas n tmussniwin, yerna nekkes-d lxiq. Ass-a, ur nezmir ara ad t-nettu. I lmend n wass-a, nessaram aseggas ameggaz i yinelmaden n uɣerbaz-nneɣ d wid akk i ixeddmen deg-s ɣef uqerru-nsen, Mass Bounoua. Aseggas ameggaz i yimaziɣen anda ma llan.

<p style="text-align: right;"> Inelmaden n uɣerbaz Atmaten imeɣrasen Kerkache.  

  
 Ulamma yettwabdar-d uṭaksi s waṭas deg temdinin, ass-a deg wussan yesɛa azal-is ula deg tudrin. D acu, gar uṭaksi i yettwajerrden ɣer unabaḍ akked win yeffren, yella waṭas n umgarad. Amezwaru-nni yettwassen, ixeddem s wayen i as-d-ixeddem usaḍuf; ama d akuden n lxedma, axelles n tewsiyin, neɣ ladɣa ssumat n usiweḍ seg umkan ɣer wayeḍ. « Iṭaksiyen ibanen, ttafen-ten medden seg tama n tedrimt abeɛda. Imi akken ma llan deg teɣsar anda ḥebbsen, ɣas ini xeddmen yiwet n ssuma n usiweḍ. Ssuma-a, ur tezmir ad tɛeddi tilas skud tella tɛessast fell-asen». Akka i aɣ-d-yenna yiwen n urgaz i ijerrben tuṭṭfa n uṭaksi. Aya d ayen yerzan iṭaksiyen yettwajerrden, i nezmer ad neɛqel s yini-nsen awraɣ neɣ s teplakt-nsen n ufella ideg yura « Taxi ». Maca, kra n wugur yettas-d seg yiṭaksiyen ur nettwaberreḥ; mi ara d-yaɣ yiwen takerrust, ad yili d aṭaksi uffir, ad yuɣal ixeddem deg ssuma i as-yehwan war ma yeẓra unabaḍ. « Iṭaksiyen uffiren, sxedmen tawaɣit deg lǧib n uɣerman. 10 n yikilumitren, zemren ad ssutren 400 n yidinaren. Meḥsub xeddmen ssumat akken bɣan nutni, d wamek ufan tagnit n umsaɣ-nsen ». D awal n yiwet n teqcict i d-yeffɣen taggara-a seg tesdawit. Iban-d ihi seg uwellih amezwaru wugur sɣur wat iṭaksiyen-a uffiren, ladɣa imi ar tura ulac fell-asen lḥers. Ulamma ɣef wawal n kra n madden, ufan ɣur-sen daɣen ula d tifrat. Aya, imi i ten-ttafen anda d melmi bɣan i usiweḍ. Tugart ma yella taluft tezreb. Rnu-as amkan n usiweḍ ur d-yettḥettim uṭaksi uffir. Ɣef tmuɣli-nsen, ɣas ma yessalay taqettunt n uxelles, yessawaḍ melmi tebɣiḍ, ɣer wadeg i tferneḍ kečč.

  M. K. 

  
 Annar n tẓuri n teqbaylit, am netta am wid nniḍen, ijerred ismawen n wid iqedcen deg-s s wul-nsen, wid yerẓan asalu ɣer tezlitt d uẓawan lak d wudmawen-nniḍen n weḥric-agi. Ger inaẓuren-agi nezmer ad d-nebder, kra ger watas i yettwassnen s leqdic-nsen, s tebɣest s wayes id d-ekren ad d-inin ayen ttḥulfun deg tmetti ur nelli ara d tin yettaken tamuɣli igerzen i tẓuri sumata, ladɣa ma seg yimi n tmettut. Hnifa yerẓan asalu ɣer tezlitt s wayes id d-enna ayen tettḥulfu, ayen tt-iqerḥen d wayen yak tettwali deg tmetti, ayen wiyyiḍ zemren kan ad t-id-inin s tsusmi nettat tennat-id s usefru, s leǧher akken yak imdanen as-slen, akken daɣen ad ẓren ayen umu tesber tmettut taqbaylit. Deffir-es ḍefren-t-ett-id tlawin-nniḍen am Zohra yugin tazaglutt n tmetti. Taneggarut-agi, ula d nettat, xas akken tudert ur s-tefki ara atas n lweqt akken ad d-efk ak ayen umu tezmer, tessaweḍ ad d-eǧ yiwen n ugerruj s wazal-is. Zohra tekker-ed deg yiwet n twacult taqbaylit deg useggas 1962  di taddart Agemmun yettabaɛen Larbɛa Nat Yiraten. Am nettat am tlawin yak n leqbayel n tallit-is, Zohra telqeḍ azemmur, texdem iqwiren, tezḍa icettiḍen d ibernyas. Uqbel ad teddu d tislit, kullec itedduy-as akken teddun waman. Iɣeblan bdan-as-d deg mi tezweǧ tikkelt tamezwarut, akken mazal-itt d tacawrart. Zwaǧ -is ur idumm ara atas. Tebra-d terna tewwi-d yides yiwet n teqrurt. Tezweǧ tikkelt tis snat. Maca ula d abrid-a ur terkid ara atas. Tufa-d iman-is tikkelt-nniḍen deg uxxam-nsen s teqrurt tis snat. Deg useggas n 1982, Zohra tessufeɣ-ed tasfift-is tamenzut. Tenna-d deg-s ayen tettidir tmettut, ayen umu tsebber d wayen s yettruzen ifadden. Tasfift d tin yelḥan atas. Ger izwal n tezlatin tecna, tid s ways tettwassen, ad d-nebder: “Zerɛeɣ ur mgireɣ ara», “Targmeḍ -iyi melba sebba», “As-ed», “Yefna-k sber ay ul-iw», “A taleb aru-iyi lḥerz», “Eyya-d ad k-eẓreɣ»,” Ayen ak urǧaɣ ifut», “A lward yefsan», “A yemma ad beddeɣ ɣer taq»,…D izwal d yettaken tikti ɣef wayen tettedir tmettut taqbaylit: asirem, ddel, sber,…Seg 1986, Zofra terza ɣer Fransa anda tcennu ar almi d asmi temmut di yennayer 1995 ɣef laɛmer n 32 iseggasen.

<p style="text-align: right;"> Fatiha.K 

  
 Am wakken i yettuɛeggen, ass n larebɛa yezrin, yeldi Uxxam n yidles Ali Zaɛmum n temdint n Tubiret tiwwura-s i yiwet n temlilit i d-yesdukklen lwali amaynut n Tubiret Mustapha Limani akked Mouloud Cherifi yuγalen d lwali n Wehran anda i d-ddukklen akk yimḍebbren n twilayt s yiḥricen-is i merra, iɛeggalen n tγamsa d yimdanen-nniden. D aselway n Usqamu aγerfan n twilayt Brahim Sadali i yeldin rreḥba n umeslay s yiwet n cchada i d-yefka γef M. Cherifi d wayen akk yexdem di twilayt deg tesɛa n wagguren aya, mi d-yenna : « Ass-a d lwağef fell-aneγ akken ma nella ad d-nebder ayen i yexdem Mass Cherifi. Segmi i d-yusa γer Tubiret, yessenhez kra n uḥric yellan yegdel, yefka tamezzuγt i yimdanen di yal mi ara yeffeγ s annar. Tura, iwulem ad as-nessirem amecwar igerrzen deg Wehran, ad nessuter kan deg-s ur igezzem ara aẓar i aγ-yezdin. » Dγa deg lawan i d-yettmezlay yimḍebber-a, tebded-as teγbelt almi yegguma ad d-yessali awal. Syin, d Cherifi iwumi yettunefk wawal i wakken ad ireḥḥeb s lwali amaynut uqbel ad d-yessuter smaḥ deg yimezdaγ n Tubiret mi d-yenna : « Ala win ur nxeddem ara, ur nγelleḍ ara. Seg tama-w, ad d-ssutreγ i yimezdaγ n Tubiret ad iyi-semḥen ma yella kra yecceḍ yiles-iw γer yiwen deg-sen. Xedmeγ ayen iwumi zemre&amp;gamma,; ɛerdeγ i wakken ad ssedduγ lecγal n unegmu, ass-a ttekleγ ayen i mazal ad as-ikemmel Mustapha Limani». Uqbel ad tekfu temlilit-a, fernen yimḍebbren n Tubiret, ad sselsen abernus n sser i Mass Cherifi ara s-yilin am wakken i d-nnan « d talaba n sser ara s-yilin deg lmendad. » Tella-d daγ tukci n ubernus-nniden i Mas Mustapha Limani. Uqbel ad yeffeγ seg uxxam n yidles, Mass Cherifi ttunefken-as warrazen sγur waṭas n tnemhal d tukkliwin. Seg tama-s, lwali amaynut yemmeslay-d akka i yiɛeggalen n tγamsa anda i d-yenna : « Usiγ-d γer Tubiret i wakken ad kemmleγ deg umecwar i d-yuγ Mass Cherifi, ur γeffleγ ara deg wayen iyi-ttrajun, d acu kan, ttrajuγ lemɛawna n yal tama i wakken ad as-nefk i Tubiret udem i tt-iwulmen. »

  M. Smail 

  
 Tettseḍ neɣ tesmeɛẓgeḍ, ur tebɣiḍ ara ad d-qessreḍ yid-i. Ssneɣ-k ! mačči d tikkelt tamezwarut ! akka i teggiḍ d acu i yuɣen «la mémoire»-inek.

 -Ulac, sussmeɣ ur d tt-wajebeɣ ara, acku ẓriɣ ur tettamnen ara ma nniɣ-as, steqsa-ɣ-d amejjay ɣef «la mémoire»-inu.

 -Aṭṭan-ik mačči d «la mémoire», aṭṭan-ik d «l’égoïsme». Susem ma tebɣiḍ ! ula d nekk ur bɣiɣ ara ad ssleɣ i ssut-ik.

 -Teffer aqadum-is s tfersadit, terna tezzi-d aɛrur-is. Terfa acku nettat tebɣa ad nexdem «le shopping» nekk bɣiɣ ad d-ẓẓreɣ amejjay, acku ixemjan-agi sɛiɣ deg wallaɣ-iw, xdemen-iyi-d aṭas n wuguren, tt-xemmimeɣ aṭas yerna tqelliqeɣ, asrirem yebda yettaǧǧa-yi waḥd-i. Uɣaleɣ tettuɣ akk ayen ilaqen ad cfuɣ fell-as. Senṭerren-iyi yimdanen mi ara d ḥekkun tiqsiḍin n zman aqdim. Ceffun ula ɣef «les détailles» imecṭaḥ. Ma d nekk, tettuɣ ula d isem n tmeṭṭut-iw. Tiswiɛin ticeki ur terfi ara testeqsay-iyi-d teqqar-iyi-d :

 -Amek isem n tmeṭṭut-ik ?

 -Nekk imir-nni ad uɣaleɣ d azeggaɣ, tt-ḥireɣ d acu ara d iniɣ, i wakken ad iyi-d-ɛiwen, teqqar-iyi-d isekkilen yiwen, yiwen. Maca ur zmireɣ ara a ten-id-ssdakleɣ akken ad d-iniɣ isem-is, ad as-tiniḍ yekka-d si tɣerma ur nessin ara isemi-is. Ar tagara tameṭṭut-iw ad terfu, ad iyi-tini :

 -Aɛni warǧin tekcimeḍ s aɣerbaz ! aɛni agemmay-inek ur yesɛi ara isekkilen s-wayess yettwaru yisem-iw ? neɣ ahat isem-iw ur yesɛi ara azal deg wul-ik akked wallaɣ-ik !

 -Tudert-iw tuɣal d taberkant, nekk ur ceffuɣ ara, tameṭṭut-iw tenwa ur tt-ḥemmleɣ ara. Nniɣ-as : 

 «Kemm d tarwiḥt-iw, d tudert-iw maca ur iyi-tumin ara.»

 -ttnadim amek ara tt-qennɛeɣ akken ad iyi-tamen. Nettat tesɛa lḥeqq nekk daɣen sɛiɣ lḥeqq, mačči s lebɣi-w ma yella ur ceffuɣ ara, neɣ ma yella ttuɣ isem-is. Wamma, zik-nni asmi lliɣ d ilemẓi isem-is yettazal deg yiles-iw am usefru, tayri-nneɣ teǧǧuǧug trennu, am yemɣi n tefsut. Ass-a nezga d amenuɣ am uzal am yiḍ, ah ! a wi d-yerran iḍelli, ad yesfeḍ imeṭṭi n wass-a.

 I wakken ad mmektiɣ isem-is, sɛeddayeɣ-d ismawen n tlawin deg wallaɣ-iw wa deffir wa, Zwina, Crifa, Ṭawesn Feṭṭa…. Maca isem-is yezga ireggel fell-i am tili. Cfiɣ asmi d tedda d tislit, di lɛemer-is ɛecrin n yiseggasen. Nekk ssawaleɣ-as s yisem-is, nettat kifkif, tessawal-iyi-d s yissem-iw. Tayri-neɣ ur tesɛi cekk, tuɣ tafat n wussan-nneɣ. Ass-a axxam n tayri-nneɣ yegrurej, amzun aken ur asen-hegga ara lsas. Yiwen wawal d amecṭuḥ ur as-cfiɣ ara, ula d isem n tmeṭṭut-iw ttuɣ-t. Tatut texdem tawaɣit di tayi-nneɣ am arẓaẓ ikecmen taɣrast, neɣ am uccen ikecmen tagrurt n wulli.

 -Tiswiɛin tt-xemmimeɣ, qqareɣ-as : «acimi ur ttruḥeɣ ad ḍelbeɣ «le diorce» maca d acu ara as-iniɣ i «le juge» ? argaz-iw yettu isem-iw, imdanen ad ttaḍsa fell-i, ma d «le juge» ad iyi-d-yini tagi mačči d sebba n beṭṭu-nwen. Ruḥ uɣal s axxam-im, ḥmed Rebbi tesɛid argaz. Aṭas n tlawin ur ufint ara ula d rruḥa-s. irgazensɛan uguren d imeqranen, yerna sebbren, ssusmen !

 Nniɣ-as yiwwas : «kemmini d ul-iw, ɣur-m i tcudd tarwiḥt-iw»

 Terra-yi-d, tenna-yi-d : «lukan nekk d tarwiḥt-ik, ur tettuḍ ara isem-iw xas ma tunageḍ, anda ma tebɣuḍ truḥeḍ. Ur d yeqqim ara wacu ara k-id-yessmektin isem-iw. Zzin-iw iruḥ ččant wuguren, temẓi-w truḥ ɣedren-tt iseggase, lwert yugit baba, yenna-d tilawin ur ttawint acemma. 

 -Yiwwas di tergit ttnadiɣ isem-is ur tufiɣ, qellbeɣ deg yigenni, qellbeɣ di lebḥer akked tniri, ulac. Steqseɣ itran akked iselman, ijdi akked waman… Tagara ferḥeɣ ufiɣ-d isem n tinn aɛzizen. Ttaḍsa-ɣ waḥd-i di tergit, sawaleɣ s yisem n Ǧamila, Ǧamila… Ziɣ d isem n tayri-w tamezut id mmekta-ɣ. Tessaki-yi-d tmeṭṭut-iw, ssliɣ-as tenna-yi-d :

 -«d acu n Ǧamila-agi id mmektaḍ akka s taḍsa ? tagi ha-t-an tugid ad tt-ttuḍ isem-is !

 Tullist ne Abed el-hamid BENHEDOUGA. 

 Yerra-tt-id ar teqbaylit Boussad HAMMAR 

  
 Ad yeldi ubrid ameqqran ara icudden gar lwilaya n Bgayet ɣer ubrid ameqqran si tama n uḥnif di lwilaya n tubiret I yeqqnen gar usammer d umalu n tmurt n lezzayer, ɣef teɣzi n 1o5 KM. Aḥric amenzu deg usenfar-agi, yekfa. Azal 41 km di lecɣalat, wwḍen ɣer taggara di tama n umalu n lwilaya (seg Uqbu almma d aḥnif). Drus maḍi i d-yeqqimen, mazal kan azerreb d usufeɣ n waman n yiɣezran. Deg wawal i d-yefka unemhal n usenfar-agi Mass Afir ddurt yezrin ɣef lemwaji n radyu summam, yenna-d : ‘’aḥric yeṭṭfen gar Tḥaracet di tama n Uqbu almma d Aḥnif, ad yeldi di taggara n furar, ma yella liḥala n tegnewt ur teqlib ara, ur d–txelleq ara laɛdil i tkubaniyin n cinwa deg umahil-nsent. Ma d aḥric wis-sin, iɣzer ameqqran almma d tamdint n Bgayet, mazal ttkemmilen lecɣalat deg-s. Ahat alamma d aseggas 2018 ara kemlen”.Tulya n uḥric–agi, ad yeqqim d asirem ameqqran n yimezdaɣ n lwilaya n Bgayet, acku ad yessixfen taɛkemt ama ɣef yiminigen neɣ ɣef yimenharen i ileḥḥun deg ubrid-agi yal ass, am wakken ara yessishel asiweḍ n d usufeɣ n sselɛa gar luzinat n temnaḍt n Tḥarract tama n Uqbu akked lwilayat-nniḍen n tmurt. Anect-a, d ayen ara yefken afud i yemɛalmen d yimawlan n larzaq I wakken ad snernin deg usefti di temnaḍt n Summam d tdamsa n lwilaya n Bgayet s umata. 

<p style="text-align: right;"> B.Benhamouche  

<div style="text-align: right;"> 
  
 Iḍelli i tebda tfaska taɣelnawt tis tlata n unelmad di tesdawit n Bgayet. Tafaska-agi ara yilin d asmekti i wass aɣelnaw n unelmad 19 mayu 1956 d tedyanin n 19 mayu 1981, i tt-id-yessudsen d Aqusis ussnan n yinelmaden n tmaziɣt n tesdawit n Bgayet s lemɛawna akked tɣiwant n Bgayet . Wid i d-yeswejden tafaska-ya, xedmen-d yiwen n wahil d amerkanti ara yeqqimen i teɣzi n 04 n wussan (seg 17 ar 20 mayu), anda ara mmagen waṭas n warmuden idelsanen, ussananen d waddal ama deg wammas n tesdawit Ubudaw neɣ deg tmezduɣin tisdawanin yecban 17 tuber d Bercic 1. Taṣebḥit n wass-a, ad yemmag di ludiṭuryum n Ubudaw wass n tezrawin ɣef tmaziɣt d usexdem-is di ttawilat atraren n tiknulujiya iɣef ara d-yili i lmendad pṛufisur Kamel Bouamara. Deg urmud-a, ad d-ilin waṭas n yisaragen ara d-yawin ɣef yisental icudden ɣer tmaziɣt di tsenselkimt d lantirnat. Seg wid ara d-yefken isaragen, ad d-nebder : Nacer Mehdi d Mohand ou Ramtane Ighit i sin yid-sen d iselmaden deg ugezdu n tmaziɣt n Bgayet. Yella daɣen usarag ara d-yefk, Paul Anderson, netta d yiwen n umnadi agnizi i ixedmen aṭas n yinadiyen ɣef tmaziɣt di tsenselkimt. Ma d tameddit n wass-a, ttiɛad ad yili di tmezduɣt tasdawant 17 tuber, anda ara d-tili temlilit n ddabex n ufus ger tnelmadin, ad d-tili daɣen temzizzelt n umezgun anda ara d-yili umyezwer ger snat n tceqqufin i yettwafernen. Deg wass n ttlata 19 mayu, ad d-tili yiwet n tmeɣra ɣef lweḥda n tmeddit di Abudaw, ma deg yiḍ, leqdic ad yemmag di tmezduɣt tasdawant Bercic 1 anda ara tkemmel temzizzelt n umezgun, yerna ad d-tili temlilit n ddabex n uḍar ger yinelmaden.  Deg wass aneggaru, leṛebɛa 20 mayu, ttiɛad ad yili deg uxxam n umezgun n temdint n Bgayet anda ara ttunefken warazen i wid d tid i d-yufraren di temzizliyin. Rnu daɣen, ad d-tili temzizzelt n tira n tullist d tɣuri n tmedyazt. Akken ad d-nesmekti, aqusis Tumast d netta i d-yessudsen meṛṛa tifaskiwin yezrin n tmeɣra n unelmad di tesdawit n Bgayet. Aya yessebgan-d leḥrara d takayt i yellan ɣer yinelmaden iɛemṛen aqusis-a d yinelmaden n tmaziɣt s umata i d-yufrarin ɣef wiyaḍ ilmend n leqdic-a yesɛan azal. <span style="white-space: pre;"> </span>      

<p style="text-align: right;">  Mokrane Chikhi<span style="white-space: pre;"> </span> 

  
 Taɣiwant n Yifiya d taɣiwant tamezwarut di lwilaya n Tizi-Wezzu i yebdan s wudem unṣib asuffeɣ n nnekwat d (Les passeports), s ttawilat atraren (Biométrique) deg aggur n furar yezrin. Tamesbanit-agi tella-d s leḥdur n yemḍebren n dayra n Yiɛeẓẓugen d tɣiwant n Yifiɣa, anda i sbedden akk tawilat i wulmen i usuffeɣ n nnekwat d les passeports s shala, imi iswi n usenfar-agi d aseqreb n tebdelt ɣer yimezdaɣ. Asuffeɣ n nnekwat, zwaren deg yinelmaden ara yesɛeddin akayad n lbak.

 Imezdaɣ n tɣiwant n Yifiɣa farḥen aṭas s usenfar-agi i yesɛan azal meqqren, imi ad-yessenqes taɛkkemt fell-asen, d usuffeɣ n lekwaɣeḍ s shala u di tegnatin igarzen.

<p style="text-align: right;"> Islam Bessaci 

  
 Sendiḍelli 20 deg maggu 2017, deg taddart n Yimalusen yellan deg tɣiwant n Tmizar i yettabaɛen ɣer ladayra n Wagennun, xedmen tameɣra n uyefki. D tazrigt tis xemsa ideg ttekkan ddeqs n yifellaḥen d yimsikniyen n lwilaya n Tizi Uzzu akked lwilayat-nniḍen. D leqdic adelsan i d-heggan waṭas n yimsuddsen gar-asen: Tasqamut n taddart-agi n Yimalusen, Asqamu aɣerfan aɣiwan n Timizar d win n Tizi Uzzu, Asqamu aɣerfan n lwilaya n Tizi Uzzu, Tanmehla n yidles n temdint n Tizi Uzzu, Taxxamt n tẓuri d tin tfellaḥt n temdint-agi dima. S tallalt n waṭas n yimɛiwnen. Tazrigt-agi tis semmuset, gan-tt d tajmilt i yiwen n ufellaḥ meqqren deg taddart-agi, wagi d Mass Belhadji Tahar. i yellan yettwasen s urebbi n lmal ameqqran u s uyefki n tfunast d wayen i d-ittekken seg-s. Ma d ahil i yettwaxdamen ɣef teɣzi n wass-nni n sem iɛeddan, tasebḥit n wass ɣef 9h00 n ssbaḥ, yella-d usersi n tmeqqunt n yijeǧǧigen ɣef yismawen n 26 n yimeɣrasen yellan deg usebdad n taddart-agi, yesɛan azal deg tegrawla tazzayrit u deg umezruy n tmurt n Leqbayel. Ma ɣef 9h30, tella-d tulya tunsibt, d uɛeddi ɣef yimḍiqen n yimsikniyen. Syin ɣef 10h00, yella-d umeslay sɣur yimsuden-agi n leqdic-agi. Akken azgen n ssaɛa, yella-d yiwen n usarag s uzwel “Filière lait”, sɣur uselway n Tiddukkla n yifellaḥen n lwilaya n Tizi Uzzu, syin ɣer-s d lwaɛda i d-yellan deg uɣerbaz amezwaru n taddart-agi. Ma deg tmeddit n wass, yella-d ɣef 14h00 usenɛet n tceqquft n umezgun sɣur Tiddukkla tadelsant “Itran” n taddart-agi dima, tella-d diɣ tmeɣra tameẓyant, ma ɣef 14h30, tella-d tukci n yigerdasen n uttekki d usebɣes i yimsikniyen i d-yerzan s waṭas ɣer tlemmast n taddart-agi n Yimalusen. Am wakken, llan yimsikniyen i ixedmen timsikent n uyefki d wayen icudden ɣur-s, llant diɣen temsikniyin-nniḍen. Ma ɣer taggara akk, tella-d tukci n warrazen i wid i d-irebḥen deg Tombola, i xedmen dɣa ass-nni tasebḥit.

  Ghani Amazgh 

  
 Amenzu n yennayer 2016, d ass umezruy n tmurt n Lezzayer d tmurt leqbayel, imi nnig n 02 imelyunen n yemdanen id-yussan si temnaḍin yemgaraden n tmurt n Lzzayer( Batna, Xencella, wahran, Σennaba, Tamenraset…atg) d tmura n lbarani Lmaruk, Fransa, Tunes, rzan-d s waṭas γer taddert n At-Ḥmed di Σin Lḥemmam lwilaya n Tizi-Wezzu akken ad-cebbḥen tamdelt n ugrawliw Ḥussin n At-Ḥmed. Imdanen yellan di tesirt n ccix, amḍiq ideg teḍlaq tfekka n ugrewliw Si Lḥussin fuden tilelli n wawal, fuden tagrewla, tṣuγun, cennun icewiqen yezzuzunen ul, icewiqen id-yettaken tabγest i umennuγ γef tugdut n tmurt, d tijmilin i si lḥussin γef ubrid id-yenjar. Talwit d tin id-yaγlin s waṭas ama di taddert n At-Ḥmed akked ibardan merra yessekcamen γer-s, imi yuγ lḥal γef teγzi n ddurt-aya yella d aheggi, anda iγallen laman d usellek ṭuqten s ljahd. Ddesqs n wudmawen n tsartit d tẓuri i yellan deg ttiεad n temḍelt n si Lḥussin, ger-asen aselway amenzu n tmurt mass Σebdelmalek sellal iwmi ugin yemdanen xarṣum ilmeẓyen ad d-yekcem, dγa dayen i t-idegren ad-yuγal. Maca udmawen niḍen ḥedren merra, am uneγlaf n ddin Muḥamed Σissa, Mulud Ḥemruc, Karim Ṭabu, Σli ben flis , Nasser Buḍyaf, Lewnis At Mengellat, Σli belḥağ, Mqari, ğab ellah d wiyaḍ. Maca wid icebḥen tamḍelt n si Lḥussin d izmawen n wedrar, d ilmeẓyen leqbayel, irgazen tilawin bden s tebγest akken ad-snarnin di ccan n baba-tsen, gmat-sen, amdakkel-nsen Ḥussin At-ḥmed id-yewwin amennuγ γef teγzi n 70 iseggasen. Mbaεd taẓallit n lğumuεa, tella-d tẓallit γef lmarḥum Ḥussin At-Ḥmed di tessirt n ccix, syen wwint γer taddert-is At-Ḥmed i ibaεden azal n 2 ikilumetren. Akken yeweḍ γer lemqam n Ccix Muḥend Ulḥussin, amḍiq ideg ara yettwemḍel Si lḥussin γer uẓekka n yemma-s, lγaci naγlen-d am uweṭṭuf, bγan merra ad-nnalen nεac, bγan merra ad-wallin tamdelt n si Lḥussin s lqarb i tikkelt tanegarut, bessif it-id-sarsen iγallen usellek di ṭumubil id-yewwin tafeka. Azal n yiwet n tsaεet d amdeggar d wamek iṣawḍen meḍlent, s uṣuγu n yelmeẓyen d taγratin n tlawin.Syen tawacult n Si Lḥussin d tesqamut n taddert At-Ḥmed rran tajmilt i kra n wid id-yussan ama s lqarb ama s lbaεd cebḥen tamḍelt n Dda Lḥussin ara d-yeqqimen d asmekti i tsutiwin id-iteddun. 

<p style="text-align: right;"> Islam Bessaci 

  
 “Adlis-agi amenzu n Kra n tsura i tɣuri n tsekla yerza timsal n tɣuri taseklant. Deg-s tlata n tneqqiḍin. Tamezwarut : d awal ɣef tsekla d tmuɣliwin fell-as. Tis snat teɛna leṣnaf d yimenzayen n tɣuri n tsekla. Ma d tis tlata, tewwi-d ɣef kra n tɣuriwin di tsekla tamaziɣt (tamedyazt d wungal). Ad –yaf daɣen yiwen, di taggara n udlis, kra n yidlisen iseklanen yuran s teqbaylit.”

<p style="text-align: right;"> Seg usebtar aneggaru 

  Amaru: 

 Muḥend Akli Salḥi d aselmad n tsekla deg ugezdu n tutlayt d yidles n tmaziɣt di tesdawit Mlulud Mɛemri(Tizi-Uzzu), d aɛeggal deg usnidi deg usuken d uselmed n tutlayt tamaziɣt (tasdawit n Tizi-Uzzu). Yura-d yakan 03 n yidlisen : Poésies traditionnelles féminines de Kabylie, types et textes (Enag, Alger 2011), Etudes de littérature Kabyle(Enag, Alger 2011), Asezawal ameẓẓyan n tsekla (l’Odyssée, Tizi- Uzzu 2012) 

  
 Igemmaḍ n ukayad n usegmi alemmas yettwassnen s yisem n BEM, i useggas-agi aɣurbiz n 2016-2017, iberḥ-d yis-sen Ddiwan aɣelnaw n yikayaden d temsizzliyin ass-nni n ahad ɣef 11h00 n uzal. Azal n 566 221 n yinelmaden i isɛeddan akayad-agi deg 2234 n wulmisen n yikayaden, i d-yellan seg 04 alamma d 6 seg waggur n yunyu iɛeddan, leḥsab n wid i t-id-yewwin yewweḍ 56,33% deg 48 n lwilayat n tmurt. Yuli ugemmuḍ-agi s wazal n 1, 93% ɣef ukayad-nni n yilindi, imi deg useggas iɛeddan yelḥaq azal n 54,42%, ma d aseggas-agi, yewweḍ azal n 56,33 %. Ad d-nesmekti kan, belli inelmaden-agi i yesɛan tazmilt n 10/20 neɣ ugar ad ruḥen deg wussan-agi ad jerden iman-nsen deg useggas amezwaru deg tesnawit. Imi tuɣ yakkan xtaren d acu ara ɣren, llan deg-sen wid ara yeɣren tasekla wiyaḍ d tussna.

  Ghani Amazigh 

  
 Rraḥba n tmurt teččur d imaɣban ur nesɛi adeg di tmurt-nsen neɣ dren arif arif d imnufaq deg ayla-nsen, remḍan ifuk maca ulawen qqimen akken win mellulen mellul ma d ubrik d awezɣi ad ibedel imi ur telli tamart neɣ d aqendur mellulen i seqraben amdan d yillu-ines maca d lefɛayel tigawt mačči d awal neɣ d asbarbar deg ilem yenna rebbi yenna nnbi-s melmi teḍliḍ ar tid-is ak d-iban cciṭan d meskin , anesbaɣur d igellil dren di yiwet n tmurt n lɛizza d lkarama n si Lɛaziz maca addad-nsen yemgarad am igenni d lqaƐa, anesbaɣur n Lezzayer tajḍiṭ d win yesbabbayen taẓayt ẓẓayen imi tiẓeṭ-ines mara iwali igellil icarwitt marriɣet. am akken lbenna n tudert-is ma yarked wid tettu tmeddurt , imi tugna deg-i llan yella yakk wayen yettmenni wul xxusen ala waklan dɣa ɣlin-d fell-aɣ s dɣala-nsen , tura zemren ad amnen tidet d igelliden i llan am wid-ak-nni n tmucuha d ṣlaṭen d wawal. Ma d amaɣbun mazal yettqabal tameddurt s lḥif d wurrif, arraw-is llaqen-asen iselsa , taccuyt tuḥwaǧ ciṭuh n weksum xas yiwen wass deg useggas ,tiwelliyin ilaq fell-as a ten-iɣafar yal yiwet s uḍellaɛ-is maca tajarnaṭ-nni yif ulac id d-iṭalayen yal tagara n waggur ur tt-id-yettaf yimalas amezwaru imi yegguni-tt bu tidelt d waman d trisiti arnu-as lgaz d ṭlaba n tḥanut taddart yeggulen ur iɛawed ad d-yezenz war tadrimt yaḥka-taqṣiṭ-iw akk i medden d akken deg udem-iw tfuk laḥya kraḍ wagguren aɣrum d uyefki ur xelleṣeɣ ara ttafaɣ-d ssebba d akken ur kcimen ara yedrimen neɣ ixeddamen lbanka mazal-iten en greve. Win yesɛan lwacul meqren d waṭas imectaḥ amek ara s-tiniḍ lɛid tamarbuḥt wa k-id-yar s uzmumeg n tmara tabarbuḥt lɛid-ik ula i keč agma, maca ul-is yezza yarɣa s wurfan imi tajarnaṭ n uxeddam aḥarfi tajarnaṭ yettaṭafen kan tudert deg ixef i wakken a texnunseḍ wa d yarwu fell-ak zman taḍṣa, ur tzahhuḍ ur tettidireḍ tameddurt n wemdan ahat telha kan ɣef allen n medden a seqqaren d axeddam a tiɛin rebbi ma tilawt susem kan. tuget n wegdud yeddar s nnif xas ur yesɛi ur yessin acekti, dɣa adabu amesbaṭli yufa iman-is yečča anezruf s yejdi-s yarna ayen yellan ilaḥḥun fell-as , yečča-aɣ s ibeddi yeswa idamen-nneɣ , ččan iḍelli arnan ass-a wa ad arnun azekka imi amaɣbun yedda kan deg ubrid-is ur d-yewwi ara s lexbar d akken llan wiyiḍ am netta neɣ ugar-is, wid yeččan ayla-nsen dduklen ma d wid ččan gullen ur d-mlalen imi d beṭṭu-nsen i yeǧǧan lḥif ifaɣ-aɣ-d ɛaryan di tmurt n lbitrul d lgaz n twaɣit.

<p style="text-align: right;"> Dahmani Bilal 

  
 Am yal aseggas di lawan-agi n taggara n ḥertadem, tiddukkla n yilemẓyen n Sidi Lmufeq, teswjad-d zerda n Si Lmufeq i d-yezgan deg At Mlikec tama n Tezmalt. di yiwet n zerda deg d-rezzun yimdanen seg waṭas n temnaḍin n tmurt n Leqbayel.

 Sidi Lmufeqd, d yiwen n lwali saleh. d mmi-s n Lxeyyar mmi-s n Mḥend mmi-s n Behlul Uɛaṣem wis sin mmi-s n Behlul Uɛaṣem amezwaru. mmi-s n Ɛaṣem i d-yusan seg Terga tazeggaɣt deg Lmeṛṛuk deg lqern wis 9 n Lhiǧra ( gar lqern wis 15 d wis 16 ). Asmi yemmed Sidi Lmufeq d ilemẓi, iruḥ yezdeɣ deg Lemǧaz, ddaw n Tɣalaḍt deg tɣiwant n At Mlikec. Yeqqim d acu yeqqim, yezweǧ yesɛa dderya. Yiwen wass, wissen amek, yemqellaε d yiwen urgaz qqaren-as Welğudi. Dγa yenfa (neγ nfan-t ?), iruh yeffer deg teẓgi tama n Lemṣella, deg Yiγil Leqrar amkan iwumi qqaren Lğamaε Lεinṣer. Qqaren-d yewwet tikklet s tɛekkazt-is, neffgen-d waman dinna. Dɣa yebna lǧamaɛ dinna, seg wasmi i t-walan kra n yiṣeggaden, suffɣen-d lexbar deg lɛerc n At Mlikec. Seg wassen yuɣal yesɣaray dinna, yettak ddaɛwa n lxir. Asmi iwala yeɛmer lɛerc, ijmeɛ-d akk lɛeqqal n udewwar, msefhamen amek ara ddsen tilufa-nnsen. Gar tlufa-agi, tella tinna i wumi qqaren Taɛellaqt i mazal ar ass-a n wussan. Taɛellaqt-a, d curuṭ n zzwaǧ; deg-s anagar sebɛa n leḥwayeǧ ara yawi yesli i teslit. Taɛmamt neɣ taseggirt, deg-s 25 duṛu gar At Mlikec kan ( seg wasif Aɛebbas s wadda, alamma d tilist gar At Mlikec d Yigawawen s ufella, seg Teɣza ( tilist gar Bgayet d Tubiret) seg utaram, alamma d tilsit gar Uqbu d Tezmalt seg usammar. D tigi i d tilisa n lɛerc n At Mlikec. Wid izedɣen akk dinna, neɣ win i d-yusan d ajdid, ɛeddan fell-as tlata wussan, yettusemma d Amlikec, ilaq-as ad iqader taɛellaqt-agi. Ma d win ur tt-nquder ara, ad yawi daɛwessu, akka i dɛan lɛeqqal deg tallit-nni. Tura, aɣbel yellan d akken ur yeshil ara ad yaf umdan ṣṣerf n 25 duru, ulac rebɛa duru d duru”. 

<p style="text-align: right;"> B Benhamouche. 

 

  Aɣbalu:  Le livre Mohand Said Amlikech (1812-1877) poète et résistant

  
 Tikkelt-a, nerza ɣer udrar, ɣer udrar n Ǧerǧer s timmad-is. Tirza-nneɣ ɣer Temda Ugelmim deg tlemmast n Ǧerǧer, d tamda n waman. ‘’Nesɛa tiɣilt neɣ snat’’ deg tmurt n leqbayel, meɛna ‘’idurar d tidet cebḥen, s uqerruy-iw ar cebḥen’’ akken i as-yenna winna.

<p style="text-align: center;"> Takerḍa n Temda Ugelmim 

    Tamda Ugelmim, tezga-d deg udrar n Ǧerǧer ɣef 1700 n limtrat ɣef lebḥar. Akal-is yetabaɛ taɣiwant n Ait Bouaddou, ɣer tama n ugafa. Ɣer tama n usamar, ad naf At Regane, ɣer umalu, llan At Bougherdane ma ɣef unẓul d lwilaya n Tuburet. Tamda Ugelmim, ɣur-s azal n 3 n igeṭṭaren deg tjuma-s. 

<p style="text-align: center;"> Isem Agelmim akked At Buwaddu. 

 Ɣef yisem-agi Agelmim, llan snat n turdiwin : yiwet teqqar-d d akken awal-a, lmaɛna-s d tamda. Aya s tmaziɣt n Maruk. Ma ɣef wakken i aɣ-d-yenna Dda Mohamed Achour, Agelmim d leḥcic i d-yettemɣin deg umekkan-nni. Leḥcic-a, ḥemmelen-t aṭas lmal. Mi t-ksan u yuɣal d amecṭuḥ, yettak cbi ɣer uglim mi ara t-tennaleḍ. Ma d awal At Buwaddu, yettunefk-asen imi At tama-agi, ttkabaren aṭas wid i yettruḥun ɣer din. Aya, nwala-t nekni s timmad-nneɣ ɣer yimezdaɣ n tudrin. 

<p style="text-align: center;"> Tirza ɣer Temda Ugelmim Seg Tizi ɣer Wat Rgan 

  Nefka ttiɛad ɣer tmanya n ṣbeḥ ɣer Wat Wasif. Nebɣa ad as-d-nekk i Temda Ugelmim s tama n usamar i wakken ad d-nuɣal s tama-nniḍen. Dinna, diɣ, i nufa imnar (guides) ara aɣ-yawin ɣer umekkan-agi. Llan 3 yifurguten akked ṭunubil tamecṭuḥt : yiwen ufurgu, yusa-d seg Wat Yanni, wayen seg Tirmitin d Tizi Uzzu, ma d aneggaru, yekka-d seg Tala Athmane. Sin yifurguten-agi ineggura, ddan-d deg-sen yiɛeggalen n tiddukla yettḥaraben ɣef ugama (AJIE) n Tizi Uzzu. Nebda tikli metwal At Toudert. Abrid dayen kan, igerrez. Ass d ass n tefsut, teǧǧuǧeg tmurt. Ddaw ubrid, nnig ubrid, ččuren d imɣan akked tjur, ad as-tiniḍ d imjerǧen n JSK s tizzegzewt n leḥcic d uwraɣ n uzzu. Xas ulamma yenneḍ u yessawen ubrid, meɛna ur aɣ-d-yecqi kra deg-s imi iswi-nneɣ iban : awi-d kan ad naweḍ, ‘’leɛtab ur yettuneḥsab’’. Ihi, awal yettawi-d wayeḍ armi newweḍ ɣer At Rgane. Din ara bdun lecɣal n tidet, syin i nebda tikli mebɛed mi aɣ-weṣṣan yimnar ɣef kra tɣawsiwin-n : ilaq ad nelḥu d agraw, ur nettemfaraq ara gar-aneɣ ; ur ilaq ara ad nḍegger iḍumman ɣer lqaɛa ; deg taggara, weṣṣen-aɣ i wakken ad netbeɛ iwellihen ara aɣ-d-ttakken yal tikkelt. Abrid ɣezzif mačči d izli, laqen-as yiḍerran iǧehden akked tezmert iwulmen. Yerna nekni gar-aneɣ kra n tlawin yufayen akked sin yigerdan. Amur ameqqran deg-neɣ tikkelt tamezwarut ara yexdem tirza am tagi (la randonnée). Ha-tt-an a baba tyita !!! 

<p style="text-align: center;"> Seg Wat Rgan ɣer Tiwwura n udra. 

 Nebda tikli seg Wat Rgan ɣef tesɛa d uzgen (9h30). Akken kan nḍegger asurif amezwaru, bdan wid yesteqqsayen imnar-nni ɣef umecwar. Aql-aɣ deg wadda n udrar, llant tjur mačči am udrar i nettwali sdat-neɣ. Abrid yessawen, s imal yettiwɛir imi skud nettali, skud yessa d iẓra, yettenɣas wakal. Xas akken yezzi, yenneḍ ubrid, meɛna mazal tazmert tettarra-d tiɣri imi d tazwara n umecwar. Nezmer ad d-nini, deg uzgen-agi n ssaɛa tamezwarut, ulac anwa i d-icetkan s kra n wugur. Acu ɣef wakken i nettwali amek i teddun temsalt, ḥḍer-itt-id kan ad ak-inin. ‘’Leɛtab ur t-id-nettader’’ i aɣ-nnan yimezwura. Ihi, neṭṭef deg umedya-agi, nkemmel deg talin n udrar. Xas akka yebda-d ciṭ n ɛeyyu, meɛna ntettu-t mi ara nettwali cbaḥa n udrar : cbaḥa n talɣiwin n yiẓra-s, tizeggzewt n lqaɛa deg kra n tamawin, cbaḥa n lmal ikessen mebla ameksa, xas akken yella, imi ur yelli kra ara ḍurren. Ulin-d seg tudrin yimeksa-a s lmal-nsen. ‘’Segmi ara d-nessufeɣ lmal-nneɣ deg unebdu, ur yettuɣal ara alamma d ḥertadem. Nkess s nnuba’’. Akka i aɣ-d-yenna yiwen umeksa i d-nufa, s tqabact, deg ubrid-nneɣ. Nuli azal n ssaɛa, syin newweḍ ɣer yiwet n tiɣit iwumi qqaren ‘’Tiwwura n udrar’’. Taqaɛet yellan din qqaren-as ‘’Tamestaɛfut’’ tuli ɣef lebḥar s wazal 1500n lmitrat. D awal-is i d lefɛayel-is. ‘’At uxxam, bɣan aksum, Rebbi yefka-d lewziɛa’’. Nestaɛfa kra kan n ddqayeq, syin nkemmel abrid. Sdat-neɣ, la nettwali tiɣilt-nniḍen, yerna tewɛer ɣef wakken i aɣ-d-nnan yimnar-nni. Ula d Lounis yeqqar-as ;’’tiɣilt i yekfan fell-aɣ, ad aɣ-d-tban mazal tayeḍ’’. Dagi, ɣur-neɣ lxetyar : yella ubrid ɣezzifen yerna yenneḍ acu kan ur yessawen ara mliḥ, yella wayeḍ ad taliḍ adrar srid meɛna yessawen dayen kan, mačči d izli. Ihi, wid yettxemmimen, ẓran anwa abrid i asen-ilaqen, ma d ibujaden, xelṣen-tt din din. Dɣa, nekk ddiɣ deg yibujaden imi ‘’ḥman idammen i tikli, xas akken ifadden-nneɣ ɛyan’’. Abrid ɣer udrar d icerfan, yessa s uẓru ameqqran d umeẓzyan. Yettbanaɣ-d qrib ad naweḍ s igenni, de toute façon. D aḥric i aɣ-iweɛren kter i wiyaḍ, ladɣa i wid ixussen ciṭ akka deg tezmert. Yal aqeddim s nnehta. Mkul kra n lmitrat, llan wid yesteɛfuyen ama ddqiqa ama snat. Llan wid yewwin tiɛekkazin neɣ iqeccuḍen, tekkayen fell-asen, ttqerriɛent ɣef umili, ɣef ɣelli. Dɣa, d ɣelli-agi i nugad imi ttecgen yiḍerranen mi ara trekkḍeḍ iẓra-nni imecṭaḥ, neɣ anda llan waman. Ar tura, ur yelli kra yellan. Dayen tekfa tiɣilt-agi ‘’tamcumt’’. Xas ulamma mazal tayeḍ sdat-nneɣ, meɛna teshel ma nwala ɣer wansi i d-nekka. Nkemmel-itt s tin tirrugza yerna nnan-aɣ d taneggarut, syin tettban-d Temda Ugelmim. Newweḍ ɣer tqacuct-is, aql-aɣ 1900 n lmitrat ɣef lebḥar. Nerra-d nnehta, ur neẓri ma n lferḥ neɣ n ɛeyyu. Sya, abrid ɣer Temda Ugelmim d lewḍa neɣ ciṭ ukessar, dayen-nni i nettraǧu seg ṣṣbeḥ. Abrid ɣur-s ɣezzif ciṭ, meɛna nettwali-tt.Awi-d kan ad naweḍ ɣer din, nettu teqreḥ n usebbaḍ, neɣ n tfekka s umata. Ur nfaq amek i nessers iman-nneɣ ɣef leḥcic-nni aluggaɣ (Agelmim). D nufa n lmakla. ‘’Yeṭṭef-as yinejjel acḍaḍ-is, yufa-d ssebba i yiɣimi.’’ Newweḍ ɣef zzuǧ d rebɛin ddqayeq (14h 30mn). Armi nečča, nerwa i nwala d acu iḍerrun dinna, armi d imir i nfaq s cbaḥa n twizet i yekseb Udrar n Ǧerǧer : Tamda Ugelmim d agerruj n tmurt n leqbayel. Xas ulamma ulac abrid s ṭṭunubil ɣur-s, meɛna aṭas n yimdanen i yettruḥun ɣer din. Nufa ayen din n lɣaci : inelmaden n tesdawit, tiddukliwin tidelsanin, tiwaculin n yal tama. Llan yigerdan imɣaren, tilawin irgazen, lḥasun d Canada neɣ La d Suisse neɣ awer awḍent tmura-a. Lmal ikess, arrac turraren ddabex neɣ agiṭar, wiyaḍ ceṭṭḥen. Llan ula d wid yessucufen i tasmuḍi. Ruḥ tura kečč fhem-itt. Xas ulamma iṭij d aḥlawan, meɛna yessuɣalay aglim d azeggaɣ, aṭas i d-yebrunzan mebla lebḥar. Dagi, agama yugar amdan, teqqim twennaḍt akken tella. 

<p style="text-align: center;"> Abrid n tuɣalin. 

 Neqqim deg Temda Ugelmim azal n ssaɛa kan. D abrid n tuɣalin s tama-nniḍen. Tikkelt-a nebɣa ad –d-nɛeddi s Wat Bouadou. Abrid yessekser (d akessar) yerna ur ɣezzif ara am win i d-newwi mi d-nusa. Acu kan aṭas diɣ i yekukran akessar, ladɣa, tilawin. ‘’Tura iswi newweḍ-it, yeqqim kan ubrid n tuɣalin’’ i ttsebbiren yimnar wid-nni iwumi ɛyan yifadden akked tfexsa deg yiḍarren. Newwi-d abrid yiwet, yiwet, dac, dac. Nedda-d deg ssira n win yettwaɣen gar-aneɣ. Ula d abrid-a, yessa d iẓra imecṭaḥ akked yimeqqranen. Deg ukessar-a i yeshel ɣelli. Aṭas, dɣa, i yeɣlin, cwi kan ulac tiwaɣiyin. Newwi-d amecwar nukni d iɣezran n waman, d icercuren, nedda-d yid-sen, yiwen ubrid i necrek. Deg tlemmast n ubrid, nufa-d tala i wumi qqaren ‘’Tala n Sidi Amar’’, aman-is d isemmaḍen deg unebdu, d iḥmayen deg cetwa. Akka i aɣ-d-yenna Dda Mohamed Achour i d-yennan, diɣ, ‘’mi ara d-twaliḍ ɣer tala-agi deg yiḍ, ad ak-d-banent tcemmuɛin tizegzawin.’’ Nfures tagnit, yeḥka-aɣ-d yiwet n tedyant ɣef Temda Ugelmim, ha-tt-an ‘’Zik, ttasen-d Wat Meddur n Wat Yeɛla n tama-agi n Tuburet. Ttasen-d ɣer tama-agi, tteksen sser ɣef yimezdaɣ. Syin, kkren yimezdaɣ-agi, udin-asen-tt : ffren-asen deffir n yiẓra, ceyɛen kra i wakken ad ten-awḍen, syin ad ten-tebɛen ɣef Temda Ugelmim. Mi d-wwḍen ɣer din, ffɣen-asen-d yimezdaɣ-agi, snegren-ten.’’ Ula d yelli-s n yelli-s n Dda Mohamed, Dihya n Ath Bouaddou i yellan d tanelmadt deg tesnawit n Tizi N Tlata , tewwi-aɣ-d awal ɣef yimɣan yessajjayen, akka i aɣ-d-tekkes imɣan-a u temmeslayaɣ-d fell-asen : imɣi isergel, yelha i win ihelken sker (le diabète), gerninuc, yelha i lehlak n yidammen (l’anémie), mmseludi, yettdawi lǧerḥ. Nessaram-as i Dihya amecwar igerrzen deg ubrid-agi n tujjya, ladɣa imi teqqar deg tneɣrit n tussna (scientifique). Akka, armi i d-newweḍ ɣer ddaw udrar, anda i nufa la aɣ-ttraǧun yifurguten acḥal-aya. Nekfa tirza-nneɣ ɣef sebɛa. D abrid ɣer uxxam. Xas ulamma nekkaw seg tirza-a, meɛna nefka ttiɛad i tayeḍ ɣer Temda Taberkant deg tama-agi n Udekkar. 

<p style="text-align: right;"> Hocine.Moula 

  
 Taddart n At Ouabane d yiwet n taddart i d-yezgan deg tɣiwant n Uqbil tama n AEH. Mazal ṭṭfen ymezdaɣ-is deg wansayen n leqbayel d leɛwayed n lejdud-nsen. Gar wansayen-agi, ihi, ad naf Tiririt n terga. Wagi d yiwet n lɛada ixeddmen seg zzman aqbur, imi taddart-agi tettidiren s yimɣan d yizegza i tezzun, am yifelfel awaban, heblemluk d waṭas-nniden. Dɣa, yal aggurur n maggu, ttarran-d targa iwumi xeddmen tameɣra tameqqrant. Ttasen-d ad hedren seg yal tama n tmurt n Lezzayer. Mi ara d-rren targa i deg-i ttazzalen waman, yal yiwen ad yisew tibhirt-is s nnuba mebla ccwal, s tumert d nnecraha, acku hemmlen ad xedmen tibhirin i d-irennun ccbaha i udrar n Ǧerǧer. Ass n sem 20 deg maggu, rran-d targa s tmeɣra tameqqrant. Ferhen nnecrahen. Usan-d seg yal tama, ad walin ccbaha n ugama n temnaḍt-agi yeččuren d tafulki. Imezdagh n At Waban, $hemmlen idles-nseb, tafellaḥt, xeddmen timsikent n wayen akk i tezzun d tgella i sewwayent teqbayliyin n temnadt i yesɛan 3483 n yimezdagh. Tettwassen s tmecreḍt, diɣ, i ixeddmen yal aseggas. Mebla ma nettu tezdeg n taddart-agi u ddukkle am yiwet n twacult . Mi yewwed yiwen 18 n yiseggasen, ad yekcem gar wid yesseḥbibiren gɣef yidles d leɛwayed i d-ǧǧan lejdud.

  Z. B. Y. 

  
 Ass n larebɛa yezrin, sdis n yimezdaγ n tγiwant n Beclul, usan-d γer uxxam n Tnezzayt i wakken ad d-beggnen lγid-nsen imi ur ten-id-saḥen ara yixxamen yettwaferqen deg ssenf n LPA.

 I wakken ad ssiwden tiγri-nsen n lγid i tγiwant, imdanen-a, beggnen-d reffu-nsen s tγimit i laẓ rrif n uxxam-a n ddayra anda i d-usan γur-sen ddeqs n yimdanen. Mi nerza γur-sen, nufan-ten-in deg umkan i wakken ad aγ-d-inin : « Ayen i aγ-yessawḍen γer liḥala yecban ta, d ɛeggu seg tazliwin seg tnedbalt γer tayeḍ. » Dγa d Allawa.B, win meqqren gar-asen deg leɛmer i d-yennan : « Ssutreγ axxam am nekk am wiyiḍ deg useggas n 1990. Asmi idul uqnaq, ɛawdeγ asuter deg ssenf n LPA deg useggas n 2013. Tura akka, ffγeγ-tent yakk, ur wwiγ s lemɛawna n ddula, ur wwiγ s yidrimen-iw. D aya iyi-yessawḍen ad qqimeγ i laẓ, i yiṭij, ahat tiγri-w ad taweḍ γer wid i terza taluft». I wakken ad d-nawi isallen seg yal tama, nessaweḍ ad nemmeslay d yimḍebber n ddayra n Beclul i aγ-d-yennan : « Ttwabnan 50 n yixxamen deg ssenf n LPA dagi deg tγiwant, anda i d-yella usuter sγur 174 n yimezdaγ. Tasqamut n ddayra tefren 50 seg wid yuklalen ad ilin seg yimezwura. Uqbel ad d-yaweḍ ttiɛad n ufraq-nsen, yennulfa-d d akken 10 ur ilaq ara ad ilin imi yettwabeggen-d belli sfaydan yakan deg yiḥricen –nniḍen. Dγa, 40 ttwaferqen, qqimen-d 10 i yellan akka tura deg ubrid n unadi n liḥala n wid ara d-yalin seg 124 n yimdanen i d-yeqqimen ». Ɣef wayen yerzan awal yuzzlen, d akken 10 n yixxamen-a, yuγ lḥal ttunefken i yimdanen ur nelli ara d arraw n tγiwant. Mass Ait Ali yenna-d : « Ad ssutreγ seg wigi i d-yeqqaren belli ttwaferqen yixxamen-a deg tuffra, ad iyi-d-awin ismawen n wid i d-saḥen. Ad d-iniγ s wudem unṣib belli ixxamen-a, ur ten-yewwi ula d yiwen akka tura, yerna wid ara d-saḥen, d wid isersen ikaramen-nsen deg 2013 yellan deg lejrida». Tameddit n wass n lexmis, imdanen-a yeqqimen i laẓ, kecmen γer yixxamen-nsen.

  M. S. 

  
  Ttlata, 21 deg yunyu  La d-tettban ciṭ n talwit ɣef wugur-nni n waman seg tama n Yilelten. Ma deg Tigzirt, serḥen i waman ad lḥun: aɛummu deg yiḍ deg wass ɣas ulamma rrif-nni kan, deg Wat Wagennun, taswiɛt ur tessefraḥ ara ma numen aselway n tɣiwant Mass Chabane. 

  Larebɛa, 22 deg yunyu  Deg uẓɣal-agi, la d-qqaren ala Tamda Ouguelmim i d leslak : d lǧennet deg tlemmast n tmurt n leqbayel, tettak abriḥ i turin i d-nnan wid-nni i iruḥen ɣer din. Yal wa d abrid-is, kra n yimezdaɣ n Tubiret, rzan ɣer la Daira, bedden din. Ma d imyurar n MOB, ugin akk ad mmbiwlen, ugin ad sleɣmen, maḍi : tadrimt trebba aqacuc . Aldija, tacennayt taqbaylit, terza-d ɣer uxxam n La Dépêche de Kabylie n Tizi Ouzou. ‘’Tismin n tnuḍin, yenɣan argaz ur yuḍin.’’

  Lexmis, 23 deg yunyu  Deg unebdu, tettuɣal tmurt n leqbayel d la salle des fêtes : ha-t-an,ihi, tmeɣra n lfeṭṭa deg Wat Yanni, taggara n yulyu. Ula d times, texdem tameɣra deg ssuqq-nni 2000 n Bgayet, tesreɣ-it akken ma yella. Ula d ayefki tesreɣ-it ssuma-s : 30 idinaren kan. Cwi kan deg Amizour dewren-tt ɣer umeslay ɣef uselmed n tmaziɣt, unfen i lmakla.

  Ssebt, 25 deg yunyu  yuɣal-d Lwennas, uɣalent-d tid-nni : uletma-s akked tmeṭṭut-is. Yal ta, teṣseḍlam tayeḍ. Ma d l’enquête-nni, anda tuffeg i ters, wissen kan mi akka i d-yerna ɣer unnar Nordine Ait Hamouda., ma ad d-yili kra n ujdid. D BAC, ad d-yili ɣef wakken i d-nnan. 

  Lḥedd, 26 deg yunyu  D tijmilin i Matoub deg yal tama n tmurt, ‘’Si Tqubɛin ɣer Wat Ziki, idles-nneɣ d anagi…’’. Ihi, Si Tala Bounane ɣer Boudjima, tikkelt-a din i as-yerra Zedek tajmilt : yal wa s kra iwumi yezmer…Ma deg Lezzayer tamanaɣt, ihegga-d uselway n tɣiwant n Lezzayer talemmast, yiwen imensi anect-ila-t. Kra ttnadin ɣef win yeččan, ad t-wwten, wigi, ttwalin win yelluẓen i wakken ad t-seččen… 

  
 Smana iɛeddan i d-smektan yimezdaɣ n Wat Yiraten agrawliɣ ameqqran Abane Ramdane. D yiwen i isebblen ṛuḥ-is ɣef tmurt n Lezzayer .

 D netta i d-ixelqen agraw n Ṣsumam ass n 20 deg ɣuct 1956. Agraw –agi, iswi-nsen ad siwḍen ad yili udabu aserti : yal yiwen d acu ara yeṭṭef d wacu ara iseddu. Ama deg tsertit, tujjya, isalen, asefrek d waṭas n yiḥricen icudden ɣer tmetti tazzayrit sumata mgal acengu afransis. Ilaq ad ilint seddis (6) n lwilayat , yal tawilayt ad tebḍu ɣef ukkuz (4) n tamiwin , yal tama s ukkuz n yiḥricen. Sɛan tin iwumi qqaren lkatiba (bataillon) d 120 iserdasen (hommes armés). Yebɣa ad iseggem yakk iḥricen s wudem aserti . Ttekin deg ugraw–agi 34 n wudmawen gar-asen sin yigrawen yal agraw yella deg-s 17 iwudam. Ad d-nebder, gar-asen krim Belkacen, Amar Ouamrane, Si Mhamed Bouguerra, Yousef Zighoud , Lekhdar Bentoubal , Slimane Dehiles, Azeddine (commandant), Si Lekhder, Ali Khoudjaa, Ali Mellah, Amar Ait Chikh, yemmut uqbel s tẓa wussan (9 wussan), Mustapha Ben Boulaid, yemmut daɣen uqbel s semmus n wayyuren ( 5 wagguren) . Agraw n Ṣsumam, xedmen-t deg taddart n Iɣban d Ifri , tura d taɣiwant n Uzellagen. Akken bdant temsal ttseggiment, yebda Abane Ramdane, yettaweḍ ɣer yiswi-s, maca ziɣ llan wid yusmen deg-s imi d bu tebɣest , yeḥrec, yesuffeɣ ṛṛay. Qecmen-t yiɛdawen n tudert deg useggas n 1957 deg tmurt n Lmarruk , ad t-yerḥam Rebbi. Ɣef waya ur nezmir ara ad d-nemmeslay ɣef ugraw n Ṣsumam mebla ma nebder-d Abane Ramdane, win ur t-nessin ara , ilul ass n 10 deg yunyu aseggas 1920 deg Yiɛezuzen , taɣiwant n Larbɛa n At Yiratenn Tizi Uzzu. D yiwen ikufḥen s wallaɣ , s tiḥerci, s tayri n tmurt abeɛda iḥemmel tamurt n Leqbayel am akken i d-yenna deg wawal-is ‘’Nekkni d yiwet n ccetla ur telli di ccerq ur telli deg lɣerb, d Imaziɣen d ccetla qlilen, imi ayen qlilen yettiɛziz.’’ihi, Abane, ur yeḥbis ara amennuɣ ɣef tmurt almi i t-seggden iseggaden n tafat, ayen i d-nnan fell-as drus. 

<p style="text-align: right;"> Zakia Ben yahia 

  
 Ilmend n tmeγra n tεacurt, deqs n tmesbaniyin id-yellan di 04 n tγemmar n wakal n lwilaya n Tiziwezzu. 

 Dγa imezdaγ n taddert n Mensuṛa taγiwant n At-Zikki, llan di ttiεad, imi id-sudsen yiwet n tmecreṭ meqqren u s wazal-isass n 03 unbir 2014, ayagi yella-d s leḥdur n yimezdaγ n taddert n Mensura d tudrin niḍen , imḍebren n tγiwanin yemgaraden am At-zikki d Wizgan, d inebgawen niḍen id-yussan sya u sya.

 Timecreṭ-agi yiwen n wansay ger wansayen leqbayel swayes ẓeṭṭen tagmatt d tddukli ger-asen. Γas εeddan acḥal n yiseggasen, imezdaγ n taddert n mensuṛa, mazal ṭṭfen deg laεwayed, imi heggan-d tamesbanit icuban timecreṭ id-warten γef lejdud-nsen imezwura, imi ayen id-ğğan lejdud d agerruj ur nettfaka, i wuẓẓu n cfawat deg allaγen n tsutiwin id-iteddun. Ansay-agi yelḥa-d ti tsuta γer tayeḍ, anda timecreṭ-agi xedmentt deg laεwacar akken ad-sfarḥen imaγban wa ad-sεedlen ger yemdanen, akken id-tettili d lfal yelhan swayes ttḍeggiren ayen n dir. Si tama niḍen, timecreṭ-agi tettili-d deg unebdu lawan n tmegra, akken daγen id-tettili lawan n ḥartadem naγ iwjiben, melmi id-yewweḍ lawan n tyarza, akken ad-temγi ṣaba. Timecreṭ-agi tella-d s tebzart  d lewεadi n yimezdaγ n taddert  Mensura swayes ṣawḍen uγen-d yiwen uεejmi i yemzlen di tmecreṭ-agi.Timecreṭ-agi d tagnit yelhan aṭas imezdaγ n taddert n Mansura imi temlal tasa d way turew.

<p style="text-align: right;"> Islam Bessaci 

  
 Am leɛwayed-is, di yal ddurt taneggarut n waggur n ɣuct di 25 alamma d 27 , taseqqamut n taddart n lemsella akked d tidukla tadelsant Tiɣilt n taddart n Lemsella deg tama n Iloula Oumalou s lemɛawna useqqamu aɣerfan n lwilaya n Tizi Uzzu , ttheggin-d tameɣra n tbexsisin. Ahil n useggas-agi d amerkanti: timsikniyin, isaragen, uraren n yigerdan , amezgun , timsizwert n ccna…atg. Ass-nni n lexmis yella-d beddu n tmeɣra s wurar n tarbaɛet n yitran n Mulud At Mɛemmer d ucewwiq n lxallat I d-yezzin i yizenqan n taddart. Syin, yella-d usenɛet n leṣnaf n tbexsisin yemxalafen ideg ara ad naf: taɣliḍt, taɛemrawit, azanjar, abuqbus, taberkant, tisgemt, tifendaruct, amuḥli, abaran, debza, aqurci acebḥan, taɣanimt…at. Tameddit n was, ikemmel wahil s yiwet n temlilit iwumi semman “ inzan n lexrif”; deg-s mlalen-d yifellaḥen n taddart d kra n yijenyuren n tfellaḥt, yezzi wawal ɣef tneqlet d wamek ilaq ad yili usefrek d useḥbiber ɣef lxella-s di temnaḍin n yidurar n leqbayel. “iswi-nneɣ d asnerni n wuẓẓu n tneqlin d ufras n wayen yellan yakan , imi ass-a tazart tewwi-d azal-is di leswaq igraɣlalen , tesɛa amkan-is deg usnerni n tdamsa n tmurt, “ I d-yenna Mass Abdelakader Bouacherine, d imdebbar n taddart ”. Ilaq ad d-tili lxedma tdum ma nebɣa lɣella am akken qqaren lejdud :’’ur d-ɣelli tbexsist s imi ma yella bab-is yeqqim d iɣimi’’ I d-yenna Dda Mhand d afellaḥ n taddart. ɣer yiḍ ahil yekfa s umezgun d usbuɣer n lxalat. Ass n wis sin n tmeɣra, (26 di ɣuct 2016), ɣef lewhi n 10h, tennerna ccbaḥa n tmeɣra n tbexsisin di Lemsella s usenɛet n tqendurt taqbaylit I d-lsant tullas n taddart, zzint-d I yizenqan n taddart s wurar d ccnawi. Rran-tt wid I d–iheggan tameɣra ad tili d-tajmilt I tcennayet n teqbaylit Malika doumrane . Tameddit n wass ,tella-d temsizwart n ccna atrar gar yilmeẓyen’’Rock’’, d tajmilt i tarbaɛet ‘’Les Abranis” , iwumi tuɣal tejmilt ɣer yiḍ seld imi kfan ahil n wass wiss sin s ccnawi-nsen yettaken abeḥri turet. Ass-nni n sebt, 27 di ɣuct yekfa wahil n tmeɣra n s ufraq n warrazen i warrac n taddart i d-yufraren deg leqraya deg yiswiren yemxalafen, medlent tewwura n tmeɣra n ccna aqbur d ucewwiq ccdaḥ.

<p style="text-align: right;"> Brahim Benhamouche 

  
 Tamurt n leqbayel gar temnaḍin anda yeṭṭuqqet uḥezqul n temgart (goitre simple) labeɛda ɣer tmeṭṭut. Aya, icudd s umata ɣer lqella n usafar n lyud (iode) deg učči-nneɣ. D lehlak iteddun s tsussmi wer ma yewwi-d kra n lemḍerra, d acu kan tikkwal, s teɣzi n lweqt , igellu-d s kra n yiɣilifen i umdan. D acu-t uḥezqul n temgart? Acu i t-id-yettakken? S wacu yezmer ad d-yeglu s teɣzi n lweqt? D isteqsiyen i ɣef ara neɛreḍ ad d-nerr deg umagrad n wass-a.

<p style="text-align: center;"> Acu-t uḥezgul n temgart ? 

 D talɣa tejḍiḍt, yecban takuret yettilin di temgart. Ur tqeṛṛeḥ, ur txenneq, ur teččeṭṭin asebleɛ n wučči, ur d-tgellu s kra n wugur icudden s alluy neɣ s aṣubbu n tesmekta n thuṛmunin i d-yettakk uḥezqul-agi. Teṭṭuqqet aṭas ɣer tmeṭṭut umbeɛd awwaḍ n tarda (puberté). D talɣa i d-yesbeggin ttawil n l’échographie neɣ la scintigraphie.

<p style="text-align: center;"> Acu i d-yettakken lahlak-a ? 

 Tussna yettnadin, tessaweḍ ad d-tbeggen ddeqs n ssebbat yellan deffir lehlak-a. Gar-asent ad d-nebder: lqella n wučči n usafar n lyud ( seddaw 150 u/ ass) yellan d ssebba tamenzut di tmurt n leqbayel am wakken i d-nenna di tazwara, aẓar n umdan (hérédité) imi nettaf deg yiwet n twacult ddegs n yiɛeggalen i yesɛan lahlak-a. Ddexxan akk d ddeqs n ddwawi n usejji, labeɛda wid n waṭṭan n wul (Cordarone) d thurmunin i tettett tmeṭṭut s ṭṭul, slalayen-d aḥezgul n temgart. 

<p style="text-align: center;"> S wacu yezmer ad d-yeglu <span style="text-align: justify;">uḥezqul-a s teɣzi n lweqt ?</span> 

 Yettemgarad unerni n talɣa-s seg umdan ɣer wayeḍ, si tegnit ɣer tayeḍ. D acu kan, ma iban-d uḥezqul-a ɣer win yesɛan tignatin am ssebbat i d-nebder yakan, ara as-yanfen ad yimɣur si littaɛ, yezmer ad d-iglu s ddeqs n yiɣilifen am: tamsalmit n uḥezgul, anbeddal di tesmekta n thurmunin-is; d anbeddal i d-yeslalayen ddeqs n ccirat di tudert n medden. Ccirat-a, ttawint ddeqs seg-sen s amejjay, aneggaru-a, ad yettuḥettem fell-as ad yerr amuḍin s ddwa. Am wakken, yettakk-d, taxennaqt, aceṭṭen n usebleɛ n wučči, aṭṭan n tnefsit, labeɛda ɣer tmeṭṭut imi tettwali-t d ugur i thuski-s. Maca , d imexḍa iḥezgulen i yettuɣalen d axenzir (cancer)

<p style="text-align: center;"> Kra n yiwellihen i kunwi: 

 Imi d lqella n wučči n usafar n lyud i yesṭuqqten aṭas lahlak-a, yessefk fell-aɣ ad ntett kra n učči-nniḍen yesɛan asafar-a ( lfakya n lebḥar, sserdin, ayefki d wayen yettwaxdamen seg-s, soja) , am wakken, diɣ, ilaq amdan ad yesseḥbiber si yal ssebba i t-yeslalayen. Ma ifaq belli isɛa-t, ilaq-as ad yerzu s amejjay akken ad iɛass aḥezqul-is, u ma iwala belli ilaq-as ucerreg, amuḍin ilaq ad yeqbel axaṭer yezmer ad as-d-iglu s ddeqs n wuguren

<p style="text-align: right;"> Salima Dali 

  
 Lḥed iɛeddan ɣef 00:50 n yiḍ, tewwet yiwet n tnezlezt deg waɣir n Bgayet s tseddart n 3,3 deg sellum n ricter, ɣef leḥsab n yisallen i aɣ-d-yewwḍen sɣur Uḥuddu Aɣarim (Protection Civile) n Bgayet. D ayen iwumi ḥulfan dɣa ula d timnaḍin i as-d-yezzin, am usamar n twilayt-a. Ad d-nesmekti d akken ur d-tegli zzenzla-a s txessart, ddeqs n yimezdaɣ i teṭṭef tuggdi imi kra seg-sen ur uɣalen ɣer yiḍes armi iɛedda wakud seg zzenzla-nni. I useɛlem kan, deg twilayt n Bgayet nnumen yimdanen zznazel timecṭuḥin yal aseggas, ladɣa meqrub mayyu neɣ d ṭuber, imi imir-nni i d-yettili ubeddel deg ugama seg tefsut ɣer unebdu neɣ seg unebdu ɣer tegrest.

  M. K. 

  
 Tikkelt-agi, gan tajmilt i 4 yineɣmasen n lwilaya n Tizi Uzzu, yettuneḥsaben seg tgejda n tɣamsa tazzayrit i mazal ttidirin gar-nneɣ ar ass-agi. Ineɣmasen-agi d wigi: Belkacem Messaoudi, Said Freha, Mohamed Haouchine d Rachid Hammoutene.

 Taneɣlaft n yidles, tanmehla n yidles, tanmehla n uxxam n yidles Mulud At Mεemmer, d tesqamut n leqdicat idelsanen d inaẓuren (C.A.C.A) n temdint n Tizi Uzzu, suddsen-d ass-nni n sed 22/10/2016 yiwen leqdic adelsan s wazal-is, deg uxxam n yidles Mulud At Mεemmer n Tizi Uzzu, i lmend n usmekti n wass aɣelnaw n tɣamsa. Tikkelt-agi, gan tajmilt i 4 yineɣmasen n lwilaya n Tizi Uzzu, yettuneḥsaben seg tgejda n tɣamsa tazzayrit i mazal ttidirin gar-nneɣ ar ass-agi. Ineɣmasen-agi d wigi: Belkacem Messaoudi, Said Freha, Mohamed Haouchine d Rachid Hammoutene. Fkan-d aṭas i tɣamsa tazzayrit s umata, d tɣamsa taqbaylit s wuzig. Ma dayen yerzan ahil yettwaxedmen i lmend n usmekti-a, yebda leqdics wudem unsib ɣef 10h, imi gan deg tzeqqa n temsikniyin aṭas n yimagraden n tɣamsa i yuran s timmad-nsen, d waṭas n tugniwin (ttsawer) n yineɣmasen-agi d tmeddurin-nsen. Am wakken, daɣen, i d-yella usenεet n yiwen n usaru i d-yewwin ɣef tudert-nsen d imahilen-nsen deg unnar n tɣamsa, d wayen akk i d-yezzin i wass aɣelnaw n tɣamsa. Ma ɣer tmeddit n wass, tella-d yiwet n tigda timedwart (table ronde) ɣef tudertd imahilen n ukuẓ-agi n yineɣmasen imeqqranen. Ad d-nesmekti kan belli, Belkacem Messaoudi akked Said Freha d ineɣmasen n rradyu, ma Mohamed Haouchine d aneɣmas n tɣamsa yura, ma Rachid Hammoutène deg tin yuran (iɣmisen) akked rradyu.

<p style="text-align: right;"> Aaoun Abdelghani 

  
 Si zik ɣer yimezdaɣ n tudrin leqbayel, tujya n waṭas n lehlak-ak tettili-d s yimɣan i d –tekksen di lexlawi, neɣ i teẓẓun deg tferkiwin. “Zik yakan, xussen wallalen udawi, nekni zik-nni ur nettruḥu ara ɣer yimejjayen, nettdawi iman-nneɣ s yimɣan nettaf ɣur-sen’’ i d-tenna Nna Werdiya .

 Ma nmuqel akka ɣer wazal yesɛa udawi s yimɣan, ad naf ula di zman n wass-a, aṭas n yimdanen i yettdawin s teḥcict, segmi i d-fkan yimnadiyin deg uḥric n tezmert ttbut n udawi s yimɣan ur d-igellu ara s waṭṭanen-nniḍen i umuḍin. I ubeggen n wazal sɛan yimɣan di tudert n yal ass, Tasqamut n Lɛuqqal akked Tiddukkla tadelsant Tigmi n taddart Mzeggen deg tɣiwant n Yilulen n Umalu, tama n Buzeggan, llin s wudem unsib ass-nni n 14 almi d 16 deg ɣuct deg nella tafaska tis 04 n yimɣan n usejji i rran ad tili d tajmilt tikelt-agi i umeddakkel n ugama n taddart n yigersafen, Mass Mouhand Ousallah Messaoudene, yewwḍen laɛfu Rebbi ilindi. Ahil n tezrigt-agi d amerkanti deg-s : isaragen, amezgun , ccna, timsikniyin n yidlisen usnanen i d-yettmeslayen ɣef usejji s yimɣan akked d yisufar-nniḍen.

  Ismawen n yimɣan d wazal-nsen  

 Ass-nni amenzu n tfaska nemlal-d kra n temɣarin n Mzeggen fkant-aɣ-d ismawen n kra n yimɣan n usejji, nnant-aɣ-d i wacu i ttwasxdamen.

  Imɣi: Asexdem-is d wazal-is 

 Qlilu: i tekkes aqraḥ n tɛebbudt

 Azebbuj : i wid i helken aṭansyu, d bu semmaḍ, aman-is daɣen lhan i bu mellal ɣer yigerdan 

 Marnuyet : Yettrus s ddaw n yiles, yelha i lqu

 Jaɛda n udrar : D asewwi deg waman, Telha i yiriran 

 Awarmi : Ttbexiren s yis-s i tfunast, i wakken ad tesɛu udi 

 Timija : Tteqnen-tent medden i tgecrar, mgal zellum

 Tifelɛulma : Qeṭṭɛen s yis-s iriran 

 Afaryis: Yelha i bumellal

 Tizaɛtranin : Lhant i ubeḥri

 Gerninuc: Tetten-t tlawin di tament tid ur nettarwen ara 

 Felgu : Yettwasway i waḍu

 Amagraman : Xeddmen-t d teḥmamet i uqerru , i tekkes leqriḥ

 Tuẓedla: Tessishil tuẓda I ukerciw

 Lkina : Tettesway deg waman, telha i lqu

  Imɣan i d –gellun s lemḍara 

 llan kra n yimɣan i ɣef i d-mmeslayent temɣarin n Mzeggen wigi ttwagedlen, kra deg-sen neqqen ula d iɣersiwen d yimdanen akka am umendekrar, ḥenṭeḍ n yizgaren, amerɣennis isarraɛ lmal mi ara ad t-yečč. Am wakken i d-mmeslayent ɣef yigersalen, wid i d-yemɣin di tulmut akked d tasaft, neɣ di lqaɛa weḥd-sen. Qqaren-asen igersalen n uqjun, wigi zemren ad nɣen win ara ad ten-yeččen.

  Kra n yinzan icudden ɣer yismawen n yimɣan di Mzeggen  

 Deg wayen i d-negmar ɣer temɣarin n taddart llan ula d inzan.

 -Akal ifilku senz-it, akal umadaɣ debɣ-it, akal n wafar ffer-it 

 -Amer mačči d tifelɛulma, ad nɣaɣ argaz s tmira.

 -A nger-ik agarninuc , aẓar-ik wwin-t waman kečč tettraɛriɛeḍ.

  Azal n yimɣan di lawan n tegrawla n 54 deg taddart n Mzeggen  

 Ur qqimen ara kan yimɣan d allal n usejji deg taddart n 49 n yimeɣrasen. ɣef wakken i aɣ-d-mmeslayent temɣarin yeddren di tallit-nni, nnant-d d akken deg umkan iwumi qqaren alma dinna i d-tettkesnet tulawin tiɣunam akked d gerninuc. Ad tent-xelḍent s cwiṭ n zzit n uzemmur, ad ten-fkent d azwar i lmujahdin mi ara ad d-rzun ɣer taddart.

  Taqsiṭ n teblaḍt n tejmaɛt taddart  

 Di tirza-nneɣ ɣer Mzeggen, nesgunfa di tejmaɛt n taddart, dinna i nemlal Dda Dahmane Adjoudj d aḥeddad n wawal, dɣa yules-aɣ-d taqsiṭ n teblaḍt. Yenna-k s ucmumeḥ: ”Tabladṭ-agi seg wakken tecbeḥ, ɣezzifet telha i usenned, ttalsen-aɣ-d imeqranen belli, zik-nni ussan-d Wat Tfilkut i d-yezgan di Lɛec n Yililten wwin-tt ɣer tejmaɛt-nsen. Azekka-nni, kkren-d Wat taddart, tekker temhawca ɣef teblaḍt. Asmi i tt-ufan di tejmaɛt n Tfilkut , dɣa rran-tt-id s amkan-is , yedda-d ula d inebgi Rebbi i yufan igen fell-as …’’ . 

 Seg yimir i wwint lemtel-agi tulawin n Mzeggen:’ 

 ‘’Mzeggen ma iger nnefxa , d abrid-is ayen “ 

 ‘’Ma txus tewrirt Ɛemrus, Tifilkut tɛus

  Tameɣra di tfaska  

 I wakken ad tili tfaska n yimɣan n usejji d tagnit n lferḥ, tella-d yiwet n tmeɣra s wazal-is, imi wwin-d tislit s teksiwt n leqbayel, argaz yelsa-d abernus, taqufet n yinebgawen defren-d deffir s yiḍebbalen d ilewlawen. Tilmeẓyin n taddart merra s teksiwin d lfuda , ttecrurudent di tzenqatin n taddart am tsekrin, teddunt ccennut, timɣrin ttembeddalent izlan di tala n Sidi Mhend Umouhend anda i d-tugem teslit. S wakka i yekfa leqdic adelsan ussnan i d-tettheggi yal aseggas taddart n Mzeggen, kra n win/tin i d-yerzan, iwala, yelmed, yennecraḥ, yekkes lxiq . D wigi i d lesrar n tfaskiwin n unebdu di tudrin n tmurt n leqbayel.

  Brahim Benhamouche 

  
 Aseggas –agi ulac tamnaḍt ur nesfugel ara yennayer , ad naf aṭas n temnaḍin deg tmurt n Lzzayer , ula deg yiɣerbazen s umata , tuzen-d tneɣlaft n usegmi Massa Nuriya Ben £ebriṭ ɣer yiɣerbazen akken ad d-segzun yiselmaden i yinelmaden d acu i d yennayer ? ger yiɣerbazen ixedmen tameɣra ad naf deg uɣerbaz alemmas n Tact ,qqaren-as Rğawna taqdimt , taddart n Rabeḥ ∑aṣma ,ferḥen s yennayer , yal anelmad yewwi-d tagella sewwayen leqbayel am seksu n yirden, tiɣrifin, aɣrum bu yisufar, lesfenğ, aɣrum aquran , iniɣman …. .cnan-d tizlit n Crif Xeddam «targit d laẓ», tizlit n Newara : «ad k-wessiɣ a mmi aξzizen d lξib ma tettuḍ laṣel-ik», d tezlit n yidir d tajmilt i Mulud Mξemmri tinna n «umedyaz», wwin-d kra n yisefra , uran-d isenfaren ɣef yennayer , fkan-d timseξraq,lsant-d tullas tiqendyan n Leqbayel ma d arrac lsan-d ibernyas , ṭfen-d tugniwin , ɣas akken d tameɣra tafessast maca tesξa sser ,arrac –nni s yiselsa n leqbayel cebbḥen aɣerbaz ,ma d anemhal n ddina yewhem deg leqbayel amek ttqabalen yennayer imi netta yusa-d seg Mila ,dɣa iwala arrac imecṭaḥ amek qqedcen deg tegnit –agi d ayen it-yesfarḥen yefka-asen arazen ɣer taggara.

<p style="text-align: right;"> Zakia Ben Yahia  

  
<p style="text-align: center;">« Si m kul lǧiha ttewtaɣ, ayen ufiɣ  ad wwet-aɣ yi s », is-yenna Lounis  Ait Menguellet deg yiwet deg tizlatin-ines. Akken i yella lḥal di tmurt n leqbayel di  taggara n-iseggasen n 70. Yal agni, yal abṛaḥ, yal annar  yuɣal d-afaras akken agdud ad yegguraɛ t-id yak i t-iqerḥen. Nekkwa-s tettwenker, amezruy-ines  yettwemḥa, idles-ines  yeggursel, izerfan ulac, d-ayen yak merra i fetlen deg ul-is urrif. Lɣiḍ yezḍan azeṭṭa-s am tissist deg ixfawen n-lɣaci iddeggir ɣer tanekra. 

 Kra n wayen yettqellib yufa-t-id ugdud deg ccna amḥadi n teswiɛt-nni igemmun  simmal simmal. Aẓemẓum ɣer uẓemẓum , aqeccuḍ ɣer uqeccud, times izehren d tuffirt tufa  tuga deg ara temmeɣ  akken a tendeh tirni. Ifeṭṭiwej amezwaru  ssebba d JSK yewwin  tilɣuɣa n Lẓẓayer acḥal d-abrid( 1973/1974/1977)  tuɣal d azamul n umennuɣ ɣer yidles amaziɣ. 

 S w akka ,  ayen yellan niqal d-awezɣi yuɣal d-tidet deg useggas n 77 deg annar n 5 juillet. Ssebba?  Taggara n tqabuct n Lẓẓayer id yeselmalen tarbaɛt n JSK ɣer tin NAHD. Am yiwen , merra imferjjen n JSK (id yusan d-imeyyaten si yal tama n tmurt n Leqbayel ɣef Lẓẓayer tamanaɣt)  suɣen s-yiwet taɣect “ nekni d-imaziɣen”.  Annar asen-nni trekb it tawla,  agdud yessufɣ-  urfan-is mgal  Boumedienne, mgal adabu, mgal akabar awḥid. I tikelt tamezwarut,  mebla tugdi mebla a kukru, yettwareggem uselway yesselḥan tamurt  s-udebbuz akked uzal si 65 armi 1978.Meɛna uqbel a tawi melḥeq , yerra-d ttaṛ-is imi aseggas deffir tadyant-nni yettwakkes isem n JSK tuɣal d JET acku di  lbal-is  yiɣil s w ayen-nni ara yeɣḍel azal n tizumla  n JSK ɣer wid-is. 

 Isem n JSK yezdi ɣer umennuɣ ɣef izerfan akked  yidles amaziɣ armi d-ulamek.  Ayen ccnan fell-as icennayen iqbayliyen yesbgan-d amek ufan  leqbayel iman-nsen ddaw ssenǧaq n terbaɛt-agi.  Lounis Ait Menguellet  ur icuḥḥ ara s wawal akked tugniwin akken ad yini amek yezdi yixef n yal aqbayli ɣer JSK:

 Yerbeḥ neɣ yexṣer

 D agma-t-nneɣ ayen 

 S-idis-is nehdeṛ

  A t-id nɛiwen

  Ɣef JSK 

 wwet afus a nṛuḥ

 Fṛeḥ a taqbaylit 

 S wid id rebba-ḍ

 Win nɣant tismin  

 Ur ten yessawaḍ

 Ɣelben taṣṣebḥit

 Zzemren i tmeddit 

 wwet afus a nriḥ…

 Ahat diɣen d-tizlit n Matoub Lounes “ kksen-aɣ la JSK” id yettwakkiden azal teṭṭef tarbaɛt n-ilmaẓyen iqbayliyen deg ul n-imawlan-is: “

 Ksen-aɣ la JSK

 Yerna awal ur aɣ-id yuli

 S wacu akka ara nqabel tura

 Aɛdaw fell-aɣ ad yeɣli 

 Isem-is gubṛen-t aɛdawen

 Faqen s lqum-is yuki

 JSK win i tt-yesnan

 Ṣṣuṛa-s tettergigi

  Sonelec id yennulfan 

 Tessufeɣ JSKabylie

 Aḥay aḥay.. d-acut waya…

 Tella-d tiɣeṛsi  t-amezwaru-t deg aɛdil n-lxuf yellan yenneḍ ɣef ulawen n yemdanen. Ilsawen yezzi-d-ɣer-sen lmenṭaq. Ccna amḥadi n teqbaylit  yettnerni simmal. Deg tegnit yetteyazagen bḥal tagi id yessufeɣ Mouloud Mammeri adlis-is” isefra iqburen n teqbaylit”.  Akken ad yawi asarag ɣef lmendad n wedlis-agi id yeskeflen iẓuran n tsekla taqbaylit, yettwenccad ɣer tasdawit n Tizi Wezzu. Maca adabu  i tikelt nniḍen yezga-d d-aɛakkiṛ  zdat idles n aheqqi ɣef yettqellib u ɣref. Reglen  abrid zdat n Mouloud Mammeri ur as-ɛamden ara ad yekcem tamdint n Tizi-Wezzu. Asarag yebṭel. Yeɣli ifeṭṭiwej n tmes ɣer tuga  iḥeḍmen, inelmaden n tesdawit ur susmen-ara, tafsut n-imaziɣen tebda tettenfufud. Aɣmis n « El Moudajhid » yerna ɣer times zzit s-usebṭar yura Kamel Belkecem  “ aselmad n temsirin/ le donneur de leçons”anda id iwwet s leqseḥ deg umussnaw Mouloud Mammeri. D ussan-kan tamurt n leqbayel tenhawel tirni si Bgayet alamma d tizi, si Tizi alamma d Tubiret. Tafsut n imaziɣen  nnig timesbaniyin s –id tegla, nnig tagmat tezdi gar watmaten, nnig imeɣnasen id yufraren ( Said Sadi, Djamal Zenati, Moqran Ait Larbi, Hend Sadi, Said Khelil…) id as yellan s deffir tella-d azamul n tnekra. Tella d-iseɣ id yewwin taruẓi n-iɣeṛban n tsusmi, tella  d asegrireb n iɣulad n-lxuf id yezzin si yal tama ɣef uɣref.  . Seg immir  ttwaksen xemsa ɣef yimi, awal aserti yuzzel ɛinani ɣef yilsawen, a suter n tmaziɣt d yidles-is akked tutlayt-is  ur d qimen ara kan s tufra. Anec-t-a sebganen-t-id isefra akked tezlatin id yefɣan menbeɛd tadyant n 20 ibrir amedya asefu n Lounis Ait Menguellet  anda is yeqqar:

 Amacahu

 Ɣef udrar mi id yerra ṣṣut

 Lhiba-s tewwḍeḍ s arraw-is

 Amacahu

 S idmaren I ttmagaren lmut

 Sɛerqen i uɛdaw later-s

 I tneggarut

 Amek ara yefru ssuq-is

 Waṣṣen si zik

 Ɣer temɛict n ddaw uḍaṛ

 Akken aneggaru ad yer ttar

 Matoub Lounes  si lǧiha-s yenna t-id yecqan leqbayel

 Si Skikda i ten-id fkan

 Ttcabin s-ilfan

 D tirebbaɛ ɣer Tizi lḥun 

 Ɣer tmes ur nesɛi duxen

 Isufa uẓan

 Mi id ṣṣuben wat-Wagenun

 Lhekam bedden nejmaɛn

 I ubhim nnan 

 Ad yini ayen ara sen yehwun…

 Qṛib ulac acennay  neɣ amsefru aqbayli ur d newwi ara ɣef tafsut imaziɣen n tmanyin. Gar wayen nnan d wayen sefran nezmer ad nedder  imeslayen-agi n Ferhat Mheni( Imaziɣen Imula): “Tafsut n Tizi-Wezzu/ A llufan-nneɣ ur negzim/Yemla-aɣ-d amek a neddu / Deg abrid n tegrawliwin.” Yal anaẓur aqbayli yerna-d asɣar-is ɣer taffa n umennuɣ  akken ad yessekfel lḥeqq yeɣben . Tarbaɛt ifegguren , Malika Domrane, Sofiane, Amɣid, Amar Kobi… yal wa amek yessemsd allaɣ-is akken ad yernu awal ɣer wawal id yewten s-ugerz .D-ayen-nni  i yeǧǧen amedyaz ad yini:

 Ul ma yella yenguga

 Tḥuss ṣṣuṛa

 Tikli-nneɣ terwi leɛqul

 Qqaren-as acu-t waya

 Ur fhimen ara

 Anwa lebɣi nettmuqul

 D tamaziɣt id yeḥyan ass-a

 Seg iẓuran tegma

 Ay itbir efk a-s azul.

   

<p style="text-align: right;"> Ait Slimane Hamid 

  
 Tberḥ-d ussan-agi iɛeddan Tenmehla n usegmi n lwilaya n Tizi Uzzu, belli tuget n yinelmaden n uswir n tesnawit i ilaqen ad ɛiwden akayad n taggara n ulmud asnawi, yettwasnen s yisem n BAC, ugar n uzgen n yimjerden i tezrigt-agi tuzzigt, ur ɛawden ara asɛeddi n ukayad-agi. Ma d timental ur ẓrin ara acimi, akka i d aɣ-d-yenna yiwen n yimḍebber deg Tenmehla n usegmi. Tazrigt-agi tis snat i d-yellan seg 13 alamma d 18 deg waggur-agi ideg nella, jerden iman-nsen azal n 2963 n yinelmaden n lwilaya n Tizi Uzzu. Amur ameqqran n yinelmaden-agi ur d as-nɛawed ara asɛeddi i ukayad-agi, d imunan, wid ur neqqaren ara deg tesnawit. Inelmaden-agi i iɛawden asɛeddi n ukayad-agi, ferqen-ten ɣef 9 n wulmisen n yikayaḍen, yellan deg tlemmast n temdint n Tizi Uzzu. Am wakken daɣen i d-llan ɣef lmendad-nsen wazal n 1 000, gar yiselmaden akked yimɛiwen n usegmi. Aseɣti n tferkiwin n yinelmaden, yebda tasebḥit n wass-nni n lexmis 20 yulyu 2017, deg sin n wulmisen n useɣti, i yellan d snat n tesnawiyin deg temdint n Tizi Uzzu. Tigi d tasnawit n Fatma n Soumer akked tesnawit n Abbane Ramdane n temdint tamaynut. Tallit n useɣti, teqqim kraḍ n wussan, imi seɣtan yiselmaden ula deg taggara n ddurt. I uzekka 25 yulyu 2017, yetturaǧu ad d-binen yigemmaḍ n ukayad-agi n uswir n tesnawit, deg Ddiwan aɣelnaw n yikayaden d temsizzliyin. Ama i wid i sɛeddan tikkelt tamezwarut i d-yellan gar 11 alamma 15 seg yunyu iɛeddan, ama i wid i sɛeddan deg tegnit-agi tuzzigt ara i d-yellan seg wass n lexmis iɛeddan 13 alamma d ass-nni n lrebɛa 19 yulyu 2017.

  Ghani Amazigh 

  
 Akken ur d-neqqar ara ɣef uɣrum. Maca taggara-ya deg yidurar n Tmurt n Yezwawen, am Ayt Smaɛel, ladɣa deg teswiɛt-a n yideflawen ed yigeffuren yezrin, wid i d-yeskarayen lmal ur ttaǧǧan amḍiq s uḥebber akken ad d-uǧwen tabaliwt n lqerḍ, n ujilban, n uẓekkun neɣ n walim, d ayen ara ččen yiɣersiwen-nsen deg usemmiḍ yessenzafen am win n wussan iɛeddan. 
  Am tnezzayt am tmeddit, am umecṭuḥ am umeqqran, kra n win yesɛan deg ugerbi-yis ixef ijewwa seg laẓ, yettwali ansi ara as-d-yaɣ imɣi-ya yeqquren yeẓḍan bac ad ten-yessusem. Maca, deg nnuba-ya, banen-d sin n wuguren: yiwen d tuqin (rareté) n tuga-ya i yeɛzizen ɣef lmal, wayeḍ d taɣlayt n ssuma n tbaliwin-a ɣur wid i tent-yesɛan. 
  Meḥsub, bab n lmal neɣ n wulli ad yewt ass imed netta yettqellib ɣef tgella n wid ileḥḥun ɣef ukuẓ n yiḍaren, alama yufa, ad t-id-iqubel ugur-nniḍen ; win n ssuma i ur tezmireḍ ad tqerrbeḍ, i yettawaḍen tikwal alami d 1200 n yidinaren i yiwet n tbaliwt. 
  « Akken xedmeɣ ḥesleɣ, ma ur uɣaɣ ara ad mtent wulli-yiw, ma uɣeɣ d tuqqda akka ɛinani ». Akka i aɣ-d-tenna yiwet n temɣart i iḥaren acu ara texdem deg tegnit am tin i tt-yeṭṭfen. Ma d yiwen seg wid yeznuzuyen leḥcic-a yekkawen yenna-aɣ-d: « Nekk tibaliwin-iw muggent ula s ujilban ed uẓekkun, ɣef waya teɣlay ssuma. Rnu, ur ilaq ad nettu dakken aql-aɣ deg tegrest ». 
  Akken yebɣu yili ihi, wid yesɛan lmal ttuḥettmen ad aɣen tabaliwt swayes ara ten-ɛelfen. Yal ass ad twaliḍ amdan-a neɣ d wa yettawi tabaliwt ladɣa sɣur at taddart, imi seg ssuq, aṭas i yettwalin dakken ur d asenf yelhan i ara d-tawiḍ syinna.                                
   Mhenni Xalifi 
   
  <em>n Rachid BUKHERROUB</em> 

 Mass BOUKHERROUB d anemhal n tesnawit deg tɣiwant n At Aissa Mimoun. D ameɣnas n tmaziɣt seg tazwara n tudert-is am netta am yilmeẓyen i t-yecban n tama –agi n Wagennun. Yessufeɣ-d adlis ‘’ Tislit n Uɣanim’’ i wakken ad d-yerr tiɣri i yinelmaden i yettnadin ad ɣren idlisen n tsekla taqbaylit. ‘’Ur ufin ara yinelmaden idlisen n tsekla ara d-aɣen. Ladɣa mi akka tettuneḥsab leqraya n yidlisen deg umecwar-nsen. Ɣef wakka i d-rriɣ tiɣri, nniɣ-as ad d-fkeɣ afus n tallelt deg uḥric-agi n tsekla tamaziɣt. Dɣa suffɣeɣ-d adlis-agi i uriɣ acḥal-aya.’’ Akka i aɣ-d-yenna Mass Boukherroub. ‘’Tislit n Uɣanim’’, d adlis i d-yewwin awal ɣef tudert n Leqbayel zik-nni : gar wuguren d leɛwayed ; gar yimɣaren d yilmeẓyen. Adlis-a, yezmer ad yili d yiwen gar ttawil i yinelmaden i wakken ad yesnerni s waṭas deg umawal-nsen imi yettuneḥsab d agerruj n wawalen iqburen. Yeffeɣ-d, yakan, ɣer tezrigin ‘’El Amel’’, 2015, s wazal n 250 DA.

<p style="text-align: right;"> Taɣuri iwatan. 

  Hocine.M 

  
 Deg tmesbaninyin mechuren deg tmurt n Lezzayer mebɛed Tafsut Yimaziɣen, ad naf tadyant n 5 tuber 1988 . D tadyant i iḥuzan acennay ameqqran Matoub Lounès imi yettwet s rsas deg ubris-is ɣer Michelet. Tebda-d tedyant mi i d-tella yiwet n temlilit di tesdawit n Tizi Uzzu i lmend n tmesbanin-nni n 5 tuber di tmaneɣt . Di temlilit i d-yellan yeffeɣ-d yiwen n wulɣu anda i d-yessawal ɣer userked d tsussmi mgal wid i d-yettenjaɛen , akked sin n wussan n ussended. Ihi Lounès Matoub akked sin yinelmaden, wwin ulɣuyen-nni ɣer Ɛin Lḥemmam akken ad ten-ferqen, akken ad sfehmen i medden ayen i yellan , deg ubrid ḍeffren-ten-id iǧadarmiyen, sḥebsen-ten, bdan rregmat. Ssulin sin-nni n yinelmaden ɣer tkerrust-nsen, ma yella d Lwennas qarsen-fell-as s 5 n terṣaṣin, teɣli ṣṣura-s, s yin wwin-t ɣer sbiṭar n Ɛin Lḥemmam, mbaɛd ɣer Tizi Uzzu, imir ɣer win n Lezzayer : sbiṭar n Les orangers , syin serḥen-as. Yeffaɣ tamurt iruḥ ɣer fransa imi dinna i llant ttawilat akken ad idawi , yedder 6 n wagguren anda i t-id-tettẓur lmut yal taswiɛt. Yenneɛtab aṭas imi ur yezmir ara ad inaqel afus-is neɣ aḍar-is. Ass n 09 di meɣres 1989, yecna deg wannar n Ukil Remḍan di Tizi Uzzu di tallit-nni yella iteddu s tɛekkzin , akken kan yessufeɣ-d aḍebsi iwumi isemma ‘’Ma yella d rṣas i ineqqen aqlin ur mmuteɣ ara’’, amzun akken d tiririt ɣef tyita. Ɛeddan 29 n yiseggasen si tedyant-a n Tuber 1988, tadyant i mazal deg cfawat n yal aqbayli , ihi akken ḥed ur itettu tadyant-agi amazday aɣelnaw i ustan n timant n tmaziɣt n Draɛ Lmizan ad-as yerr tajmilt ass-a i umeɣras i yefkan idamen-is d asfel akken ad tidir tutlayt d yidles ar ass-a, amazday aɣelnaw i ustan n timant n tmaziɣt, ihegga-d yiwen n leqdic deg umkan anda yettwaɣdar Matoub, deg umkan i yecfan i tyita, imi ad yili unejmuɛ ɣef 10 n tsebḥit n wass-a akken ad mmeslayen ɣef wayen yexdem d wayen i d-yeǧǧa unaẓur.

  S.Yamani 

  
 Yekfa lxuf n lehlak ‘’Newcastle’’ n yiyuzaḍ deg Tubiret, ɣefwakken i d-nnan yimḍebbren n tezmert. Acu kan, yiwen uḥelluf yesserwet akk Draa El Mizan. Yefka axessar i yiḍuman. Akken yebɣu yili, ur yewwiḍ ara ad yexdem am urgaz-nni n Japon yenɣan 19 n yimaɛḍar s lmus. 

  
 Tazrigt tamezwarut n talγuγa taγelnawt n waffug n tegnawt i d-tessudes tfidiralit tazzayrit n waffug n tegnawt, s lemεawna n tiddukla n wadal idurar d waffug n tegnawt n temnaḍt n Wizgan d tenmehla n yilmeẓyen d waddal n lwilaya n Tizi-Uzzu, i d-yeḍran ass n 26 maggu 2016 di temnaḍt n Wizgan anda i d-ttafgen seg udrar n Uswel deg tγiwant n At-Zikki γef laεli n 1580 lmitrat, almi d annar n waddal n taddart n Saḥel, taγiwant n Wizgan, tessuli leqdic-is ass n 31 maggu yezrin, anda i ttekan 38 n yinaddalen i d-yussan si 26 n lwilayat yemgaraden n tmurt. Amḍiq amezwaru iḥerri-t-id unaddal Ḥamouche Djaffar n tiddukla n waddal n yidurar d waffug n tegnawt n temnaḍt n Wizgan lwilaya n Tizi-Uzzu, yuγal d alγuγ aγelnaw n ṣenf n waddal-agi, affug n tegnawt n useggas 2016. Tameγra n tikci n ciεat, arazen d yigardasen n usebγes tesduri-t-id tzeqa n tmeγriwin « Tajeğğigt n Yires » n tγiwant n Wizgan anda iḥedren yimḍebren n tfidiralit tazzayrit n waffug n tegnawt, tanmehla n waddal d yilmeẓyen n lwilaya n Tizi-Uzzu, imḍebbren n 04 tγiwanin n la dayra n Wizgan, inaddalen d waṭas-niḍen. Inaddalen d yimḍebren n tmesbanit-agi tanaddalt, farḥen aṭas s tegnatin yelhan ideg-i tεedda talγuγa-agi, imi ttawilat akk iwulmen llan deg umkan. Acu kan, iban-d kra n lexṣaṣ n lembat, imi ulac assensu n yilmeẓyen « Auberge de jeunes », ara yesneqsen taεkkemt ama γef yinaddalen, ama γef imarayen d yilmeẓyen.<span style="white-space: pre;"> </span> 

<p style="text-align: right;"> Islam Bessaci 

  
 Imezdaɣ n temnadt n tiliwa yetabaɛin ɣer tɣiwant leqsar di tubiret ɣelqen lemqer n tɣiwant ddurt-agi iɛeddan tlata wussan (letnayen , tlata , larebɛa ) sebba liḥala ideg ttidiren d lexsas n waṭas wallalen n tudert i yerwan lḥif acḥal d iseggasen -aya ttrajun iṣenfaren unegmu ara d -iḥazen taddart nsen , d acu kan ayagi ur d-yelli ara dayen iten-yeǧǧan ad d- sbegnen lɣid nsen zdat n tɣiwant iwakken ad asen-slen imḍebren teɛna temsalt gar-asen aselway usqamu aɣerfan n tɣiwant , Ma yella d lexsas n wallalen-a akked wugguren i četkayen lexsas n waman di temnadt-a imi ur d-ttasen ara yal ass ḥaca tikelt di ddurt ɣef waya yettilid lexsas usafar-a ladɣa deg ussan unebdu d lḥamu ,Rnu ɣer waya daɣen yella-d wugur n tnezduɣt anda ssuturen s tnezduɣin imi llan kra n twaculin ar ass-a d wussan ur d-sfaydint ara acḥal d iseggasen iɛeddan mazal tiwaculin -a zedɣnt deg yixxamen bɣan ad aɣlin xerben akk ttazal d aman ladɣa di cetwa , am wakken ssuturen s uzideg n temnadt nsen , Ssuturen daɣen trisiti iberdan imi taddart-a tusad ger yidurar yeɛlayen tebɛed ɣef tɣiwant . Meḥsub akk d iɣublan d wuguren iten-yeǧǧan ttidiren di yir liḥala di tmeddurt nsen yerna maci d tikelt tamezwarut anda id -sbegnen lɣid nsen imi xeddmen timesbaniyin acḥal n tikwal ameɛna ur d-iban yiqiḥ , ma d tikelt-a ssuturen s tifrat s lɛejlan i wuguren-a iten-ixenqen am wakken ssuturen seg yimḍebren ad d-rren lwelha nsen ɣer tama-agi s yiṣenfaren unegmu . <span style="white-space: pre;"> </span> 

<p style="text-align: right;"> Abdelhak Menas 

  
 Mxalafen medden ɣef ayen yaɛnan lemɛinṣṛat. Llan kṛa qaṛen-d aken d lemɛinṣṛat timaynutin i yellan xiṛ n teqbuṛin.Wiyaḍ ttaṛan-asen awal belli d lemɛinṣṛat tiqbuṛin axiṛ. D ttidett, iseggasen-agi inegguṛa aṭaṣ n lemɛinṣṛat titṛaṛin i kecmen aṛ wannaṛ n tuẓḍa n uzemmuṛ.Ass-a, d ttimacinin timaynutin i yellan deg lemɛinṣṛat, acku tuẓḍa n uzemmuṛ tṛebḥed aṭaṣ n wakud. Tuṛa, maḥsub ttimacinin i xedmen kulec, amdan yeggaṛed afus-is deg kṛa n tɣawsiwin kan. D ttidett daɣen lemɛinṣṛat-agi titṛaṛin ɛeṣṛen-t akken ilaq azemmuṛ aken ad yeffaɣ aṭaṣ n zzit, ttṣeffint-ett aken ilaq, ittefɣed yeṣfa, d-awṛaɣ am…uṛaɣ.D-acu kan, wid iḥemlen lemɛinṣṛat tiqbuṛin qaṛṛen-d aken ɣas ma yella lemɛinṣṛat-agi titṛaṛin ttakented aṭaṣ n zzit, maca lbenna n zzit nsen-t ulac! Qaṛen-d belli timacinin-agi titṛaṛin sṛuɣuyen-t zzit, tteksen-t-as lbenna lakked d « Les γitamines », aken neẓṛa belli wigi asmi ad yali weẓɣal xeṛben, ttuɣalen ulac degsen-t lfayda. Ma yella d lemɛinṣṛat n zik, tigi ɛeṣṛen-t azemmuṛ aken kan, mebla ma yeṛɣa deg tmacinin.Ayagi yettaǧa lbenna-s akk d « les γitamines » ččuṛen s daxel. Zzit n lemɛinṣṛat tiqdimin yettɣimi akenni kan, bnin, as tiniḍ d-azmmuṛ i tett wemdan. Maca, tuẓma n-uzemmuṛ txuṣ imi mači s tmacinin i tettwaxdam, s lǧahd n yiɣallen, aken ttẓeyiṛen lquqna ɣef teqfacin ansa id itteffeɣ zzit ubnin ɣeṛ wemdun. Aṛ ass-a mazal llan-t kṛa n lemɛinṣṛat tiqbuṛin deg tama n Ṣummam. Aṭaṣ n yemdanen yettawin aṛ din azemmuṛ nsen aken ateẓden am zik nni. D-acu kan, tigi bdant « negṛen-t », imi tatṛaṛa lakked d tmacinin timaynutin ksen-t-as aḥṛic meqṛen i lemɛṣṛat tiqbuṛin, yeqqimen d-azamul n tjaddit, neɣ nnig waya, d idles aqbuṛ.

<p style="text-align: right;">Syphax.Y

  
 Ass n ssebt, 16 deg cutember 2017, ad d-tili tmeɣra n ccna deg uxxam n yidles Mulud Mɛemmri n temdin n Tizi Uzzu i wakken ad d-jemɛen kra n yidrimen s wayes ara ɛiwnen deg udawi ameɣnas ameqqran n tmaziɣt, n tugdut akked yizerfan n umdan, Said Boukhari, i yellan akka tura d amuḍin deg sbiter n Belloua (Sanatorium). Tettwahegga-d tmeɣra sɣur « Tasqamut n yimeddukkal n Said Boukhari » i d-yettwaxelqen kra n wussan kan mebɛed mi yehlek, i wakken ad ilin ɣer yidis-is akked yidis n twacult-is, u ad as-fken afus n tallelt seg yal tama, ama seg tama n tedrimt neɣ wallalen-nniḍen n tdawsa. Said Boukhari i yellan d aselmad uqbel ad yeffeɣ tastaɣt (retraite) akka tura, yesɛa xemsa n warraw-is. Deg ussan-agi kan iɛeddan i as-d-iban waṭṭan n uxenzir (cancer) n uḍiḥan. Ayen i t-yeǧǧan ad yekcem ɣer sbiter anda yettdawi aṭṭan-a. Ɣef wanect-a, diɣ, i tebɣa tesqamut n yimeddukal-is ad d-tejmaɛ tadrimt i as-ilaqen i udawi-ines, ama dagi deg tmurt, neɣ deg berra ma yewwi-as-d lḥal. Imi ula deg Fransa, tella terbaɛt n yimeddukkal-is i d-yettwaxelqen ɣef ddemma n wanect-a. Aṭas n yimdanen i ikecmen ɣer tesqamut-a i wakken ad ɛiwnen ama s tedrimt-nsen neɣ s tezmert-nsen. Akka, dɣa, ara naf ddeqs n yicennayen, n yisertiyen akked yimḍebbren n tkebbaniyin i irezzun ɣer uxxam n tesqamut akked tirza ɣer sbiter i wakken ad d-beggnen ibeddi-nsen ɣer tama n umeɣnas ameqqran Said Boukhari. Nezmer ad d-nebder, Lounis Ait Menguellet, Zedek Mouloud, Mouloud Lounaouci d wiyaḍ. Ula d aneɣlaf n waddal d yilmeẓyen Ould Ali El Hadi, yerza ɣur-s imi d ameddakel-is aqdim : ttwassnen s waṭas deg Umussu adelsan MCB, ladɣa deg useggas 1994/1995 lawan-nni n unuḥbus ɣef uɣerbaz imi llan di sin d imḍebbren deg MCB, xas ma yella yal yiwen seg tama. Am wakken yerza, diɣ, ɣur-s ddurt iɛeddan lwali n Tizi Uzzu, Mohamed Bouderbali, netta tanemhalt n yidles n Tizi Uzzu, Goumeziane akked unemhal n sbiter CHU n Tizi Uzzu, Pr Ziri. Ugar n yisallen ɣef liḥala n Said Boukhari, tzemrem ad ten-tafem deg « Amazday Said Boukhari » deg Facebook i ɣef i d-yella Said Chemakh deg lmendad.

  F. E. 

  
 Acḥal aya tura, d tamurt n leqbayel i d-yettazgen deg umekkan amezwaru deg yikayaden n yal aswir n leqraya deg tmurt n lezzayer. Yeṭṭuqqet wawal, sya u sya, ɣef wamek i tewwi lwilaya n Tizi Uzzu amḍiq amezwaru. Gar tismin akked leḥsed, mačči d kra i d-yennulfan, mačči d izli i ɛerḍen yimdanen n lwilayat-nniḍen, ad cemten lwilaya-agi. Netta, limmer i d ak-terbiḥ ay ul, tili ad walin u ad iḥfiḍen ɣur-s. Ad steqsin ɣef lesrar i tt-yeǧǧan ad teṭṭef taqacucut-a, mačči d tiyata ara kkaten deg-s. Aya, ur d-yusi ara kan akka. Mačči d tunṭict n dduwla neɣ sɣur Rebbi i d-yekka. Ilaq ad ḥṣun d akken tawacult taqbaylit tettaǧǧa iman-is i laẓ i wakken ad terr akk ttawilat gar yifassen n warraw-is mi ara yeqqar. Tadrimt n tyemmatin, tettruḥu deg leqraya n warraw-nsent mačči deg ddheb neɣ deg lḥemmamat. Ɣer yinelmaden iqbayliyen, tarumit akked teglizit d tutlayin n tussna mačči d tutlayin n lkuffar. Akken qqaren ‘’Ɛezrayen s taɛrabt ara aɣ-d-yemmeslay asmi ara nemmet’’. Ɣer yinelmaden iqbayliyen, taɛrabt am tmaziɣt : yiwet nsen, tayeḍ ahat ad tt-ḥwiǧen. Ur uɣen ara awal i Mokri imi i as-yenna ‘’ilaq ur tettili ara tmaziɣt akked trumit deg uɣerbaz azzayri’’. Mi ara sɣaren yiselmaden inelmaden iqbayliyen timsirin iwulmen tameddit, wiyaḍ ṭṭalaben deg yinelmaden-nsen ad ẓẓalen, tthur akked lɛaser, deg tneɣrit. Mi ara ilin yidlisen gar yiffasen n yinelmaden iqbayliyen n Boudjima (Tasnawit tamezwarut deg lwilaya), wiyaḍ ad tafeḍ ‘’Incallah d maca allah’’ gar yicenfiren-nsen. Mi ara tili tanga (matière), ɣer wiyaḍ, ‘’Muqaddasa’’ , ɣer yinelmaden iqbayliyen, ttwalin kan coefficient-nni i tesɛa. Mi ara tafeḍ tisqemmu akked tdukliwin n tudrin n leqbayel heggant-d iselmaden i wat taddart-nsen seg lmeɣreb alamma d lɛica , wiyaḍ qqaren-as ‘’baɛda lɛica, ifɛel ma taca’’. Anect-a akk, yerna leqbayel kerhen aɣerbaz imi yeḥfa, ihi lukan ad yemsed wissen <span style="white-space: pre;"> </span>d acu ara yeḍrun !? Twalaḍ ! 

<p style="text-align: right;"> Hocine M. 

  
 Yuɣal-d wugur n lexsas n usafar n uyefki deg wakal akk n tɣiwant n Ait Aissa Mimoun. Aṭas n tuddart i iḥuza lexsas-agi. Niqal ttawin-d tlata n tikkal i ddurt ayefki ɣer ugafa n tɣiwant-a, s Uqawej d asawen (azal n 5 n tuddar), yuɣal snat n tikkal i smana. Ma seg tazwara n waggur-agi, yuɣal ala yiwet n tikkelt i d-ittṣaḥen tama-a, d ayen yessewhamen n ssaḥ. Tikkelt-agi, qqimen yimezdaɣ n tuddart-agi azal n ddurt mebla ayefki, imi tikkelt taneggarut ideg i t-id-wwin ass-nni n ttlata n 10 deg waggur-agi n yennayer, armi d ass-nni n ttlata iεeddan 17 deg waggur-agi ideg nella. Yerna ala tlata n tcelwiḍin i yal axxam, ama d win yesεan aṭas n lwacul, ama d win ur nesεi ara aṭas n dderya. Am waken, daɣen, llan yixxamen i yewwin, llan wiyaḍ ur wwin ara ula d tacelwiḍt. Annect-agi deg tallit n tegrest d cceda, ideg yettzidi uḍlab n usafar-agi. D ayen i ten-yeğğan ad d-ttaɣen ayefki n tebwaḍt, yecban «Candia» s 80 DA i yiwet n tebwaḍt, neɣ win-a n Llaḥḍa. Ssebat ugtent ma d tifrat ulac; tikkelt d lluzin i iḥebsen ɣef lxedma, tikkelt ulac asafar i d as-sexlaḍen i d-ttawin seg tmurt n Fransa, tayeḍ tayeḍ… Imezdaɣ n tɣiwant-agi, la ttrağğun s ccuq, melmi ara ad d-tili tulya n lluzin-nni tamaynut, yellan deg Tala Athmane. Ahat d tifrat i wugur-agi n lexsas n lɣella deg tḥuna n tɣiwant-a i ttiḥwiğin yal ass. 

<p style="text-align: right;"> Adaoun Abdelghani 

<div> 
  
 Ɣef wakken i d-yenna yimḍebber amezwaru n tesdawit n Tizi Uzzu, Mass Tessa, ad tettunefk cciɛa Doctorat Honoris Causa i yicennayen Lounis Ait menguellet akked Lounes Matoub, deg useggas-agi 2017. ‘’Gar-aɣ d kra n lweqt, ad d-nheggi yiwet n temlilit d yinaẓuren anda ara d-yawi Ait Menguellet awal ɣef umecwar-is merra. Dinna ara nfares tagnit i wakken ad as-nefk Doctorat Honoris Causa i unaẓur-agi-nneɣ ameqqran. Ma d tin n Matoub Lounes, ad tili deg taggara n useggas-a deg-i nella’’, akka i d-yenna Mass Tessa ass-nni mi tebda temlilit tussnant ɣef umecwar n Ait Menguellet, i d-yellan deg tesdawit Lmulud At Mɛemmer n Tizi Uzzu, ussan n 6, 7 d 8 deg meɣres 2017. Timilit tagraɣlant iwumi fkan asentel ‘’Lewnis At Mangellat : 50 n yiseggasen n usnulfu. Timuɣliwin ɣef wazal n tmedyazt-is i tutlayt d tsekla d yidles ‘’, i yellan d taslaḍt ɣef tmedyazt n ucennay ameqqran. deg temlilit-a, aṭas n yisaragen i d-wwin yiselmaden n tesdawiyin ɣef tmedyazt n ucennay-agi ameqqran, ad nebder Pr Tigziri, Pr Mohand Akli Salhi, Mohand Akli Haddadou, Sadi kaci, Amar Nabti n tesdawit n Tizi Uzzu. Lahoucine Bouaakoubi n tesdawit n Agadir deg Maruk, Thiziri Bachir n tesdwit n Lezzayer tamanaɣt. Yahia Sadouni n tesdawit n Tubiert. Habib Hami n tesdawit n Bgayet…atg. Awal yezzi s umata ɣef uzɣan aseklan n tmedyazt n Lewnis At Mengellat, idles d tgemmi deg tmedyazt n Lewnis, tazrawt n tutlayt deg tmedyazt n unaẓur-a, tazrawt taḍrisant d yinaw deg tmedyazt n Lewnis, asuɣel deg tmedyazt n Lewnis akked teslaḍt n uɣanib deg tmedyazt n ucennay-agi. Seg tama-nniḍen, ur d-llin ara yisaragen i d-tewwi ad xedmen niqal yisdawenen-agi : Said Chemakh, Hacène Hireche akked Tassadit Yacine. Ɣef wakken i aɣ-d-yenna Said Chemkh, d netta s timmad-is i ijebden iman-is deg temlilit-a. Ma d sin-nni-nniḍen, ur yelli kra n ssebba i d-ibanen ar tura. I usmekti, yella-d, yakan, usuter deg tesdawit n Tizi Uzzu i wakken ad as-tefk Doctorat Honoris Causa i Lewnis At Mengellat deg temlilit-a. Meɛna ayagi ur d-yelli ara imi ulac-it deg wahil n temlilit asmi i t-xedmen, akka i aɣ-d-tenna Pr Tigziri mi tt-nesteqsa. Asuter-agi, yella-d ɣef uqerruy-is Mass Chemakh, aselmad des tesdawit n Tizi Uzzu.

<p style="text-align: right;"> Hocine Moula  

 
  
 Yal ass tamaziɣt tettaked amaynut , d agamu agejdan di tmetti , deg taddart n Uwrir Akfadu tuli tmenzit ilmend n tejmilt i yal ameɣmas yellan deg umussu adelsan neɣ yedda di lǧerra-s , d amaru , d amedyaz, d aneɣmas , d asertic , neɣ seg widak i yellan d imezwura i yesɣersen snesla n tatut , gar-asen Khelifa Amaziɣ , adrum At yidir tawacult Ihdan , anda yebda amennuɣ deg useggas n 1970 ugar n 46 n yiseggasen d asuɣu ilmendad n tutlayt ad tuɣal d tunsibt. Deg ungalus-is, adeg uwumi qqaren Mazku anda laln din yizuray n tirekkisent , yebna aẓayer n tmaziɣt anda yura fell-as tilelli ,asmekti,d tugdut, d izerfan , asenseb di tmendawt… Usan-d yinebgawen n yiseɣ akken ad tili tfugla i usbedad-a anda i d-rzan iselmaden n Tmaziɣt gar-asen Mohand Aklit , Azedine Achoui , imedyazen anda yella Khellaf Oudjedi , Hakim Ferkiwi , inaẓuren , imeɣnasen, tella-d daɣen tɣamsa n tira la dépêche de Kabylie , d ilemẓiyen iḥemmlen tutlayt akken daɣen ad agmen amezruy , tasekla, gar-asen Massi Seddaoui ….d wiyaḍ.Yella-d akken iwata s ddeqs n tezmert i yemmug , dacu d asdig i umezruy-nneɣ, d asmekti , d asuɣ , d tajmilt ….

<p style="text-align: right;">   Azedine Abdous 

<div style="text-align: right;"> 
  
 Seg tazwara n wayyur-a n yunyu bdan yisteqsiyen n yikayaden ttqabalen inelmaden n yiɣricen ineggura n yal aswir akken ad d-inin yigmaḍ ɣer taggara anwa yuklalen ad ibeddel aɣerbaz deg umaḍal d amaynut anwa uhu. Akken neẓra, yella-d ttiɛad amezwaru akked warrac n useggas wis semmus deg uswir amenzu ass n 2 deg yunyu. Syin akkin, tewweḍ-d nnuba n yisnawanen i yesɛeddan ABAK ass n 7 deg yunyu. Cwiṭ n wakud ɣer sdat, seg 14 ɣer 16 deg yunyu, ttwaseqfen yikayaden n taggara n useggas sɣur warrac n uswir alemmas i yesɛeddan akayad n taggara n tɣuri. Maca tura mi kfan yikayaden amek i ten-walan wid terza taluft? Daymi dɣa i ten-nesteqsa ɣef tmuɣliwin-nsen i d-ibanen dakken ur mgerradent aṭas. Maca deg wayen yerzan imeẓyanen, skud ala kraḍ n tangiwin (matières) i sɛeddan, i yellan d tusnakt, tafransist akked teɛrabt, kra n wid nesteqsa nnan-d dakken akayad-nsen yeshel d aman, dɣa ass n 17 seg yunyu i asen-d-rran igmaḍ deg internet. Maca seg uswir alemmas d asawen ur ssefraḥent tmuɣliwin i aɣ-d-yettwannan, inelmaden n useggas wis ukuẓ walan tuttriwin i asen-d-yettunefken qellunt d aqlaw. «Nekk seg tama-s ur ufiɣ ara aṭas n wuguren akken ad d-rreɣ i yisteqsiyen n ukayad s umata ɣas ma weɛren, maca akk inelmaden ttmeslayen ɣef wayen i d-yusan dakken ur as-zmiren». I aɣ-d-tenna tnelmadt A. Sawsa. Yuɣ lḥal, d tamawt yettemcabin i nufa ɣur wid yesɛeddan akayaḍ n UBAK, imi dɣa ddeqs seg-sen i yesḥassfen seg tuɛert n yisteqsiyen aseggas-a, almi i tt-gezmen di rray kra belli ma wwin-t-id d tamkerra (miracle) i yeḍran, mačči d kra nniḍen. Wiyaḍ sekren-d kra n lhul gar-asen seg tuccḍiwin i d-yellan aseggas-a deg kra n tangiwin am teɛrabt ed tefransist, ladɣa imi ugaden belli annect-nni ur as-yettwamaggay ara leḥsab ass n useɣti (correction). «Akayad n BAK ulac win ara d-yinin yeshel, rnu daɣen ulac win izemren ad yeḍmen seg tazwara arbaḥ neɣ d axsar axaṭer tikwal deg-s ula d zzher». Akka i aɣ-d-yenna yiwen n usnawan i yesɛeddan akayad-a n BAK netta yettbin deg wallen-is iḥar almi dayen melmi ara d-wayeḍ wass n 10 deg yulyu ideg ara d-rren igmaḍ s wudem unsib.

<p style="text-align: right;"> Mhenni Xalifi 

  
 Amarir agraɣlan adzayri, Nabil Bentaleb, la yetturaren deg Tottenham, yezmer lḥal ad t-tawi Paris St German, ay yellan d talɣuɣt n Fṛansa, ɣef wakken ay d-tenna tɣemsa tadigant.

 Ussan-a, Bentaleb ur yemsefham ara d tmehla n teɣlamt n Tottenham ay la yetturaren deg Premier League (Tamɣunt Tamezwarut) n Langliz, imi taɣlamt-a mazal-itt tugi ad as-ternu

 deg lexlaṣ. Ɣef waya, amarir-a (yesɛan 20 n yiseggasen) la yettxemmim ad yeddu ad yurar anda niḍen, ula ma leɛqed-nnes d teɣlamt-a n London ad yeqqim arma d 2018. Aṭas n teɣlamin, am tin n Arsenal (Langliz) d Juventus (Ṭṭalyan) ay yebɣan ad awint amarir-a ay d-ilulen deg temdint tafṛensist n Lille, ɣefwakken ay d-tenna tɣemsa yemmuzzgen (yetxeṣṣeṣen). Bentaleb yurar 35 n temliliyin deg tsemhuyt-a deg teɣlamt n Tottenham, yerna yessadef yiwen n yiswi, am wakken ay yesɛedda takurt snat n tikkal i ussidef n yiswi. Amarir-a d amḥaddi n tlemmast yerna ass n lḥedd ad yebdu annan d teɣlamt taɣelnawt n Ldzayer akken ad uraren d Seychelles deg 13 Yunyu deg Leblida deg ukatar n wass amezwaru n temliliyin n waffas n Teqbuct n Tefriqt n yiɣlanen (CAN-2015).

<p style="text-align: right;"> NSL 

  
 Iberdan xeṣren, ččuren d iḥemalen n waman, aluḍ yessa, abruri « yesderbik » deg lqermud,, issafen ttfeggiḍen, aḍu yettṣuḍu,…s wayagi i d-yegla unaɣur n wass-nni n larbɛa i ɛeddan deg tama n Ṣummam. Imezdaɣ n tama-agi ur walan ara ageffur iǧehden am-agi. Igenni « yeqqarṣ-d » d yimurar n tmiqwa n waman d webruri. Din din, iberdan, ifergan n yixxamen ččuren d-aman n-ugeffur. Aṭaṣ n yixxamen kecmen-ten waman, yiwḍen nnig n 30 isentimitren! Medden trekb-iten tugdi, yagi imi ẓran igenni « yeqqars-d » d-aman. As tini-ḍ d-iḥemmalen, d-icercuren. Kra kan n dqayeq, ddunnit amzun teɣreq deg waman n-ugeffur. Iberdan uɣalen as tini-ḍ d-issafen, ur yezmir ara wemdan aten izger. Tikli n ṭunubilat teḥbes deg kra n yimukan, am Allaɣen, i d-yezgan deg tɣiwant n Tazmalt. Deg taddart-agi maḥsub lḥemla tettili myal tikkelt ad d-tiwwet ugeffur. Mi d-yerna webruri, medden ttaṭafen iɛebbaḍ nsen, acku ẓran belli ixeddem aṭaṣ n lmaḍerra, ama i yixxamen neɣ i tfellaḥt. Cwi, ixxamen menɛen, ulac wid yeɣlin akken i neẓra, maca azemmur yettwaɣ, ma nenna-d tidett kan. Akka, azemmur nni azegzaw, neɣ ammetur, yeɣli s waṭaṣ seddaw tzemrin. Dayen yeǧǧan medden nuɣnan ɣef ayagi. Ma yella ad rnun igeffuren nniḍen a win n larebɛa iɛeddan, ɛla ḥsab ayagi, azemmur ad yeɣli « akkit » ! Dayen ur nessaram ara. Dacu kan, aman i d-yeɣlin seg yigenni dayen yessefraḥen aṭaṣ, ɣas akkeni tella lmaḍerra deg uzemmur. Necfa-d aseggas-nni iɛeddan, imi akal yeqqur azal n waṭaṣ n wagguren, acku igenni « icuḥ » i waman-is! Aseggas-agi, ur ɛad ur d-yekcim umawan neɣ laxrif, tebda lahwa tekkat s ṭaqa. S wakka, tafellaḥt atterf-d iman-is, attili ṣaba, ama d-irden, d ttimẓin, d-igumma neɣ d-izegza, ma tkemmel akka ad yelhu useggas n tfellaḥt ma yebɣa wenẓar !<span style="white-space: pre;"></span>

<p style="text-align: right;"> Syphax.Y 

  
<p style="text-align: center;"> Aheggi 

 – Isufar i urekti 

 – 4 n tmellalin, awezwaz n lmelḥ

 – 1 n lkas n ssker 

 – 1 n lkas n uyefki

 – 1 n lkas n zzit n lkuẓa , iqceṛ 

 n llim n čina , neɣ tafanilt

 – 2 tcullaḍ n yiɣes akruran 

 (Levure chimique )

 – 2 n lkisan n uwren

 – 2 n tɣenjawin n lfarina 

 Isufar i sirru

 – 2 n lkisan n ssker

 – 4 n lkisan n waman, llim. 

<p style="text-align: center;"> Aheggi n urekti 

 Rwi lfarina , ssmid akked yiɣes deg yiwet n lḥila. Di lḥila tis snat , rwi timellalin , ssker , lmelḥ , alamma yefsi ssker , ternuḍ-as zzit akked uyefki , sniger ɣur-s s llim . Mi ihegga, smir-as isufar-nni imezwura ( lfarina , awren , iɣes ) rwi-t akken yessefk, eǧǧ-it ad yers

 5’. Sakin smir-it ɣer lqaleb i tdehneḍ uqbel s wudi neɣ s zzit. Err-it ɣer lkuca ad yew azal n 30’ (alamma yuɣal d zeggaɣ s ufella. Sima ad yew, err aman, ssker , akked llim , ad awlen alamma neqsen waman ad yuɣal d sirru , eǧǧ-it ad yismiḍ. Mi yewwa ugaṭu, sureg-as sirru nni s ufella. Gzem-it d iḥricen. S tezmert-n(k)wen(t)

<p style="text-align: right;"> S ɣur Daya 

  
 Tamenametiw( sociologue) n yidles , tamnadit  deg  inumak n tudert n yimesdurar ,  fanny Colonna,tewwi-tt tmattent ass n tlata n ddurt yezrin . Tesɛa 80 n yisaggasen di lɛemer-is mi d tegger nehta tanaggarut.  Fanny  t-lluled di tmurt n Lẓẓayer imi imawlan-is rassen leqrar di tmurt-a di lqern siw 19 di tamnaḍt n Lewris.

   Tulemda-ines tasdawit akked d inadiyen-ines yezwaren uqbel , fkan-d tbut   ɣef telqay n tmusni tesɛa ɣef timeti taẓẓayrit akked idles aɣerfan ines. D netta-t is yellan di  lmendad i yedlsen-agi:  «  “iselmaden iẓẓiriyen gar 1889-1939 / »Instituteurs algériens: 1883-1939», “ imusnawen d yifalḥen, abruy n umezruy ameti ɣef Lẓẓayer/ Savants et paysans: éléments d’histoire sociale sur l’Algérie rurale », « bab n tisirt , lexwan akked umcum : timedurin n yal-ass deg Wawras di lqern wis XX/ Le Meunier, les moines et le bandit : des vies quotidiennes dans l’Aurès du XXe siècle », am wakken tella diɣ deffir n waṭas n yeḍrisen n tusna . Fannu Colonna tezdi ixef-is akked iḥulfan-is ɣer temeti deg id tekker s yiwet n tmuɣli tasdawant yesnan amek yega unar.a Leqdic-is yezwi   tiyerwas  akked  uqlileḥ  ur d nettawi. Kra tura  yussa-d  d leɛnaya i wid yebɣan ad gzin   amek t-tteddu timeti-nneɣ, ɣef acu tbedd,  anwi id  ilugan ɣef yer-s umtedu-ines.Tidi n lmux-is, yezdin  ṭelqa-s ɣer leqdic  n yimusnawen  am M’hamed Boukhobza, Liabès, Jacques Berque, Abdelkader Djeghloul, Pierre Bourdieu, Mouloud Mammeri, tella d terga id yewwin timeqwa n unerni i tmusniwn   yeɛnan amdan am « l’anthropologie  tadelsanit » ɣef tmurt n lẓẓayer. 

 Taɣuri n yidlisen-is, ɣef amek yella wudem n tmeɛict deg idurar akked tudrin n tmurt di tazwara n lqern wis 20,  yelli-id abrid akken ad yilli weḍris  slqis ɣef tazwara n tmedurt n Fanny Collona netta-t yesdukel leqdic akked umusnaw n tmurt n Leqbayel Mouloud Mammeri. Yuɣ lḥal texdem yiwen ugemmir( thèse) ɣef umyaru Mouloud Féraoun. Adlis-ines 

 « Instituteurs algériens: 1883-1939 » d yiwen unadi n « duktura  ahric wis qrad »  (doctorat de 3e cycle) texdem  ddew leɛnaya  Pierre Bourdieu id tefser di Lpari deg useggas n 1975. Yezdi-tt leqdic akked Mouloud Mammeri deg useggas n 1969 asmi yuɣal d anemhal n CRAPE. Asmi yemmut Mouloud Mammeri Fanny tera-as tajmilt s yiwen uḍris yeččuren d lmeɛna  id yefɣen deg tesɣunt «  tegrawla tafriqit/ révolution africaine » deg uṭun-is id yefɣen ass n 21 avril 1989. Adiris yella-d ddew yiwen uzwal : « ay ɛasas n lefjer..vous quiguettez l’aube ».

<p style="text-align: right;"> Nait Messaoud Amar/ tasuqilt Ait Slimane Hamid

  
 Tanmehla n yidles n lwilaya n Tizi Uzzu, d uxxam n yidles Mulud At Mεmmer n temdint-agi d umaruz-is n Azazga, axxam n umezgun amniḍan Kateb Yacine, tazeqqa n ssinima n Tizi Uzzu. S tallelt n waṭas n yimεiwnen yecban: aɣerbaz amniḍan n tẓurin iffazen n Azazga, tasqamut n leqdicat idelsan d wid n tẓuri, asalay n Sétif…atg. Suddsen-d iḍelli d wass-a d uzekka (07-08-09) deg maggu 2017, kra n leqdicat idelsanen swayes i d-smektan tidyanin d twaɣiyin n 08 maggu 1945. Yella-d leqdica-agi deg uxxam n yidles Mulud At Mεemmer n Tizi Uzzu, iḍelli n lḥed 7 maggu, deg tzeqqa n temsikniyin tella-d temsikent akked tezrigin n yidlisen yerzan amezruy, tella-d diɣ temsikent n yimagraden n tɣamsa, tugniwin….atg. Ma deg tzeqqa tameẓyant n umezgun, yella-d usenɛet n sin n yisura n trad, amezwar ɣef 10h s uzwel “La dechirure” ma d wis sin ɣef 14h00 s uzwel “Aqraḥ n tektut”. Ma d ass-agi, tella-d dima deg tzeqqa n temsikniyin yiwet n temsikent akked tezrigin n yidlisen yerzan amezruy, tella-d diɣ temsikent n yimagraden n tɣamsa, tugniwin….atg. Tella-d daɣen tin n yimuhal n yinelmaden n uɣerbaz amniḍan n tẓurin iffazen n Azazga. Am wakken diɣen i d-tella temsiken n ttsawer d yidlisen n Mass Mohamed Attaf. Ma deg tzeqqa n umezgun tameẓyant yella-d yiwen n usarag ɣef 8 maggu, sɣur yiwen kar wid it-yeddren. Ikemmel leqdic-agi deg uxxam n umezgun amniḍan Kateb Yacine, s tutart n yiwet n tceqquft n umezgun yesɛan assaɣ akked umezruy n tmurt, ula deg tazeqqa n ssinima n Tizi Uzzu yella-d usenɛet n usaru-nni “L’autre 08 MAI 1945”. Ma d umaruz n uxxam n yidles n Azazga, ad ismekti azekka tidyanina-agi, s temsikent akked tezrigin n yidlisen yerzan amezruy, d tin n yimagraden n tɣamsa, tugniwin….atg. D tɣuri n yisefra n tegrawla, sɣur aṭas n yimedyazen n tama-agi, ɣer taggara ad d-yili usenɛet n usaru-nni “Aqraḥ n tektut”

  Ghani Amazigh 

  
 Tuɣalin ɣer uɣerbaz i yinelmaden lakked yiselmaden ad d-tili ass n ačer 6 deg Cutember id itteddu-n. Ɣas akka, mazal kra n wussan kan i unekcum ɣer iɣerbazen, tiwaculin, yagi inelmaden, bdan aheggi, ama d-ayen yaɛnan iselsa neɣ isufar n leqraya. Deg tama n Ṣummam, « rriḥa » n-uɣerbaz tebda tettriḥi deg berdan. Timedlisin (Les librairies) bdan-t akkeni aheggi n yisufar n leqraya akken ad qablen-t imectariyen ar ad yilin s waṭaṣ ussan imezwura n tuɣalin ɣer iɣerbazen. D-acu kan, ɣef akken i neẓra deg t’medlisin, isufar n leqraya zad-ent cwiya ssumat nsen. Ama d tizmamin (Les cahiers), iqraben (Les cartables), idlisen, akked wiyaḍ…Tiwaculin, zran-t d-acu iten-t yettraǧu-n deg tallit-agi. Ẓran-t daɣen, ssumat n yisufar rnan-t kra. Ɣef ayagi, ttaṭafen-t iɛebbaḍ nsen-t, acku aṭaṣ n tedrimt ad d-tessufɣen-t deg unekcum-agi ɣer yiɣarbazen. Akka, tifamilin-agi i d-yefɣen « ttureycen-t » deg waggur n Remḍan d lɛid amectuḥ yezrin, mazal ad « ttureycen-t », sya ɣer kra n wussan, deg unekcum ɣer yiɣerbazen! Dayenni, ur zmiren-t ara…! Leɣla n yisufar n wučči rnu wid n leqraya, ahat-ent tiwaculin ɣer da, ttwaṭṭefen-t deg ugerǧum ! Aḥellil ! Win yesɛan deg wexxam-is nnig n 3 warraw ad iɛewweq amek ar ay-ixdem yidsen akken aten-isseč, aten-issels asen d-yaɣ isufar n lakul ! Ɣas akken tella « lmuɛawana » n ddula, tinna n 3000 idinaren i uqerru, maca ur d-keffu ara. Daɣen, imḍebren ttɛeṭṭilen akken aten-t ferqen ɣef twaculin yeḥwaǧen! Tallit-agi ideg i nella tuɛar i twaculin, yagi imi yuder lbiṭrul s waṭaṣ, acku tamurt nneɣ yes i tettidir ! Ass mi ar ad kecmen warrac ɣer yiɣerbazen, kra n snat smanat kan ad d-tyaweḍ lɛid amuqran. Dagi daɣen tiwaculin ttuḥetmen-t, i tikkelt nniḍen, ad gren-t ifassen ɣer leǧyub nsen-t « yeflan », akken ad ǧebden-t kra n tedrimt id asen-t id yeqqimen bacakken ad d-taɣen-t ikerri n lɛid, ma yella zemren-t-as, neɣ mulac kra n lkiluwat buksum akken ad ɛeyden-t! Akka ihi, uɣalen wussan ṣaɛben aṭaṣ i twaculin deg tama-agi n Ṣummam, neƔ akk di t’murt s-umata. Ussan n tmerkantit kfan ay at laɛrad, yugrad kan aden-aɣ ibugas akken an ẓeyyar ɣef iɛebbaḍ nneɣ yaxwan. Aḥellil, aḥellil !

<p style="text-align: right;"> Syphax Y.  

  
 Youva Akfadou d ilemẓi i yellan di tlalit ass 17 Dujember 1994 deg tɣiwant Ukeffadu taddart At Ʃmara tawacult Yazid. Yekker-d deg udrum n tẓuri anda yella bab-as Yidir Akfadu d win ijebden amrar ugar n 40 yiseggasen ,gma-s Baylache d anaẓur i yufraren s ccna yugten d tahuski d yinefrayen , ula d netta yufa tagnit , seg wasmi yella d agrud mi yesɛa deg uwtay-is 08 n yiseggasen yelmmed aẓawan d wurar ɣef walalen ad d-nebder ardin (Mondole) , snitra (guitare , synthé percussion.. dɣa yella d amẓawan anda yurar i waṭas n yinaẓuren gar-asen : Kaci Boussaàd , Louiza , Akfadou , Slimane Amnay… Syin yebda iteddu d baba-as akken qqaren : wis ur nessin abrid yeḍfer lǧerra” anda ires uḍar n bab-as ula d netta ires , icennu deg yirmad idelsanen xersum di tama n Tizi Wezzu, deg useggas 2011 yexdem yiwet n tezlit icebḥen iselben arrac s wawalen i yettaken azwu i wul yugsen , d imeṭṭi , d leḥmala , d lxiq , d tafuɣalt , tin yefka azwel (Ayen it-xedmeḍ) , yes-s i yelli taɣda n tẓuri-s ,icerreg illel uẓawan , ula d tigrarin ixdem-as s tugniwin yuglen d cbaḥa anda i yella Farid Toutou ɣer tama useḍru ,yexdem abrug di tiliẓri taɣelnaw n tmaziɣt ,di Berbére Tv , di tesgilin yerzan imesli anda iԑedda-d di tedwilt n Mrehba , di radyu Summam gar yineɣmasen Nada , Fathi Melloul , yexdem abrug daɣen deg umaṭṭaf wis sin aɣelnaw , gar tezlatin n tesgilt yewwi arraz deg temzizlet , almad yezga s idis-is anda yebda yettaru tamedyazt yesεan asdig , anamek , iḥulfan , telqay , deg userkeb uẓawan d tizmilin yersen ɣef yal awal d yal asekkil, deg 2015 yerna-d tinzizt tis snat deg uḍebsi n baba-s Asmekti anda llant deg-s 08 tezlatin , yerna-d ayla-s Sabrina anda itt-yessekles di Tizi Wezzu ɣer imsekles Bouzid Ouhemou , d tanafust-is n tayri , d tanubi-s ,.. deg usayes ḥemmlent akk yimsefliden acku zedwa tezga teḥma ,, d tawrikt i d-yettaken agamu unaẓur , s tezlit-a iɛedda-d di tesgilt n Klik dagi sɣur Moumouh Oudiai. Syin yebda asenfar-is anda yessekles 11 n tezlatin yemgaraden iɣenniben , ccḍeḥ d uslig i tmeɣriwin d wiyaḍ,mxalafen isental deg-s ad d-naf ( tayri , tiɣri n yilemẓi , asirem , …gar tenziztin Ssifa-m d azwel i uḍebsi ,Leḥmala n temẓi , Tizlit-agi i kemmini, Lvisa , Tragit ,Yeǧǧa-kem lḥal , texdaɛ-iyi tayri , rrwaḥ, ayen it-xedmeḍ , Sabrina ..tazeqqa usekles tella-d di tddala n Yidurar (Kaci boussaàd) d mmi-s i yellan d imsekles , d amẓawan Kaci Mastia d ilemẓi i d-yekkren netta d Youva , d atamten , d tarwa n tẓuri , anda llan yimdukkal-is fkan-as-d tallelt akken ad d-iḥerkel uḍebsi-a n ccna anda yella Azeghough Nordine , Sofiane Taghzout , Boubekeur , Syfaxe Braik… afaris ad yili s tmeẓragt n Mélody + (Lounis Meziani) , deg unekcum n Mayyu ad d-yessien ɣer ssuq s wudem icebḥen , lqayen , igerrzen ,xersum di tsemhuyt n tefsut anda tayri teggar-d iɣallen ,asenfar-a n Youva d izen i yimarayen , d ageldun n tsusmi , d amahil anda yella deg-s wayen yesswan , d asɣun i ccna n teqbaylit , d ajgu i tgejdidt n ccna ,yessewjad I tfsakiwn d yibarazen di waggur n remḍan i yellan deg uswir aɣelnaw, i win yebɣan ad t-yissin ugar yella usebtar-is di ttawil n facebook (Juba Akfadou» Youva») . Youva Akfadou d anaẓur ikesben tawrikt yellin ɣer wid it-iḥemmlen, d udem yeččuren d asrad ,d ccna ,timeḍḍirt-is d tazmamt n tumert ,d aktay , d ayen yettcruruqen ,d tiregwa n tẓuri. <span style="white-space: pre;"> </span>

<p style="text-align: right;"><span style="white-space: pre;"> </span> Azedine Abdous 

  
 Ɛni taluft-a tetturaǧu ad tili seg waṭas d aseggas-aya, imi dɣa i d-yeggra umaḍal yeḥsel deg unnerni s tazzla n yiguda seg useggas ɣer wayeḍ. Seg wannect-a, ɣas ma tal taɣiwant deg Tmurt n Yezwawen tesɛa aɣilif-a yesnuzgumen n uhicur ed uḍegger-nsen, maca llant kra n temnaḍin, kra n tuddar, kra n tɣiwanin ideg i d-iban wugur-a yesmeḥḥin xilla ugar n tiyaḍ rnu ibeddel tudert n yimezdaɣ akken ur tt-ssaramen maḍi. Amedya n ugudu n tdayra n Uweqqas i d-yezgan azal n 22 n yikilumiṭren seg waɣir n Bgayet, llan dɣa wid i as-yessawalen «agudu n lɛib», seg wakken yuɣal iseggasen-a ineggura d aqqa aberkan n Uweqqas ucbiḥ. Ameslay ɣef ugudu-ya drus-as ahat kra n yijurriḍen, imi ilsawen llan qqaren, mazal ttinin ur kfin. Amek uhu netta mara d-yaweḍ yiwen anda yettwaḍeggar ugudu-nni n Uweqqas sdat n teftist, ur yezmir ad n-yeǧǧ deg ubrid zziǧan n tkerrust ldin ma ulac ad d-yerr iẓerman-is, ma neẓra belli lfuḥa neɣ taziffurt i d-yekkaten syinna d tin i ur zmiren ad qeblen yinzaren, aniɛad amdan anehhar, aḥewwas neɣ amerray. «Yal mara d-awḍeɣ deg umḍiq-nni anda ttnejmiɛen yiguda sgumaɣ ad qableɣ almi meddleɣ ṭṭaq tikwal. Nessaram ad as-d-afen yimḍebbren tifrat s uɣsab». I aɣ-d-yenna yiwen n yilemẓi anehhar ɣef taluft-a.

  Ula d wid n Suq Letnin ceɣben iɣermanen 

 Ma yella ayen yessefqiɛen deg ugudu n Uweqqas d lfuḥa-nni i yettcabin ɣer tegnit n yimelyan n yimurdusen, tin n tɣiwant n Suq Letnin yella ucettki fell-as ladɣa seg wayen i d-tettawi srid d timḍerrit i twennaḍt : imi seg tikkelt ɣer tayeḍ mara sserɣen wid terza taluft iguda-ya, mačči kan d tiqraḥ ay d-rennun i ugama yellan din, maca daɣen d ddiq n twennaḍt i ssimɣuren. War ma nesha acewwel i d-yettwanulfayen i at tikeryas i d-yettɛeddayen syinna, deg leǧwahi n Yiderginen, mi d-ttafen abbu annect-ilat deg ubrid n tikli. D tidet, ur nuḥent ass-a waṭas n tbuda (solutions) tama n umdan, maca yewwi-d tili imasayen (responsables) ɛerḍen xersum ad suddsen tilufa, ad qeɛden iqeddicen n ujmaɛ ed tukksa n yiguduyen-a.

<p style="text-align: right;"> Mhenni Xalifi  

  
 Asmi, tlata n yirgazen seg yimezwura n Ugemmun, Abdelkrim, Ḥeggun d Aεmer bɣan ad d-zuren Sidi Mḥed Wehlal, bdan, ttmeslayen gar-asen. Yenna-as Aεmer: ‘’a wi yeččan tacebbaḍt, ara d-ggent tlawin-nsen!’’ Inṭaq-d Abdekbir ittafgen: ‘’wi izṛan tilawin-nsen’’. Nnan-as: ‘’i kečč a Ḥeggu? D acu i tebɣiḍ ?’’. Yenna-as: ‘’nekk bɣiɣ ad d-ẓureɣ, ad d-awiɣ lbaraka i warraw-iw’’. Netta Sidi Mḥed Wehlal, isseɛlem-as Rebbi. Tilawin n At Hlal d timrabḍin ḥejjbent, ur tteffɣent ara. Mi d-wwḍen s At Hlal, ifraḥ yis-sen, yenna-asen : ’’mreḥba, lɛeslama-nwen’’. Inna i tlawin : ‘’sewwemt tacebbaḍt ha-ten-in usan-d zziyar’’. Ta tetteg, ta tesewwa, yal yiwet teɛna cɣel-is. Alammi yewwa, ceyyɛent aqcic ɣer baba-tsent, nnant-as : ‘’ha-t-a yewjed lqewt’’. Iruḥ-d, inna-yasent: ‘’awimt-tt-id kunemmti, ta ad d-tawi lqewt, ta ad d-tawi aman’’. Nnant-as :’’ amek ara neqdec sdat zziyar, yak nekennti nḥejjeb ?’’. Yenna-asent: ‘’a yess-i, tmeẓremt di tbaḍnit, ad tɛiwdemt di tḍahrit’’. Ruḥent s tergagit, sersent lqewt d waman sdat zziyar, uɣalent. Zzeyyar ččan alammi ṛwan, nnan ḥemdullah, sersen tiɣenǧawin. Issawel-asent i yessi-s, yenna-asent: ‘’ṛwaḥumt, ad tawimt ijeqduren-agi’’. Ddment ijeqduren-nni, kkrent ad uɣalent inna-asent: ‘’beddemt, teslemt’’. Izzi ɣer wid-nni, inna-asen: ‘’A win issutren tacebbaḍt, teččiḍ, terwiḍ! Fkiɣ-ak lεella, ad tetteḍ ur trewwiḍ, ad txeddmeḍ ur tɛeyyuḍ. A win issutren tamuɣli, ha-tent-in wali-tent! Ruḥ, tekkseḍ sser ɣef yess-i, fkiɣ-ak leɛma u lekḥel’’.I kečč a Wḥeggu tssutreɣ lbaraka! Fkiɣ-ak lbaraka deg warraw-ik, ggiɣ-ak am ubelluḍ n uɣanim, mi iruḥ ad iqqar, ad d-ixlef, ad d-ikker’’. Iḥya-k lḥeg, win issutren tamuɣli, tarrawt-is, ffɣen d d iderɣalen. Win issutren učči, ayen ččan, ur iban ara fell-asen. Ttmettaten ɣef uɛebbuḍ-nsen. Ma d win issutren lbaraka, amur-is iburket, inerna. Mi ikcem anda llant yessi-s, yufa-tent ttrunt. yenna-asent: ‘‘ruḥemt, win i kent-iɛuzzen, d tigellalin, ma ulac d tiklalin. Anda ara tḥejbemt ur tesɛumt ara dderya”.

 Yeǧǧa-d awal, qqaren:

 A wer tesɣar

 A wer tedden, a wer teẓẓal

 Ur tḥeǧǧeb, ur nseḥjab.

<p style="text-align: right;"> Ramdane Lasheb 

  
 yella-d taggara-a umaynut deg tɣiwant n Ayt Smaɛel, i d-yezgan s wazal n 70 n yikilumitren ɣef waɣir n Bgayet. Icudd waya ɣer umaḍal n tkeryas d yinehharen. D taɣsert n sserbis (station services) tamaynut, tamezwarut deg umezruy i yettwasbedden deg tmiḍt n Ayt Smaɛel. Ulama seg tama n twennaḍt, mačči d ayen yelhan mi yettnernay wayen akk yesluɣayen agama, seg tama n tdamsa d wakud d ayen ara yesferḥen merra iseqdacen n ubrid n twilayt wis 06 i iɛeddan seg Ayt Smaɛel, yettawi ɣer Buɛendas deg Seṭṭif, atg. Dɣa, gar-aneɣ d kra n wakud ad tebdu teɣsert-a n sservis leqdic-is imi ttesriḥ yeffeɣ-d yakan. D isalli i d-yernan tumert i yinehharen, ladɣa wid n temnaḍt n Ayt Smaɛel, imi ḥsan dakken d ccɣel ara d-yefken tirni n ubaɣur. Ara yesbeɣsen ahat imezdaɣ-nniḍen ad gren deg yisenfaren iwumi i zemren i wakken taddart, ad tesɛu merra ttawilat n tudert i ixussen. Ad d-nesmekti kan belli aṭas-aya segmi yetturaǧu beddu n usexdem n teɣsert-a, maca ar tura urɛad i d-yella waya ɣef ssebba n kra n wuguren i d-yemlal bab-is. Ladɣa seg tama n tedbelt (administration).

  Kaisa Khalifi 

  
 Annect-a yella-d deg ukemmel n wahil n uqeddic i tesɛa d tannumi Tdukkla Mgal Aṭṭan n Ufelluj (myopathie) n Bgayet, i yettwaẓẓan deg Tezmalt, ed ɣef uqerru-ines tamsiwt i yuklalen annuz, ta d Nura Ayt Ɛebderreḥman. Deg yiwen n wulɣu, tella tessawel tdukkla-ya i yimuḍan-is akken ma llan ma tekcem-asen deg ul ad ilin di ttiɛad n uḥewwes i temnaḍt n Tala Xaled deg tɣiwant n Uweqqas, aɣir n Bgayet, s urray n tririt ma d ih, akked uxelles n ssuma tameẓyant, tazamulant, n 200 n yidinaren.

 Asihar-a d win yebdan ass n aram 4 deg ɣuct, ad idum alama d 14 n yiwen n wayyur. Deg teɣzi n 10 n wussan ihi, ad izmiren yimeɛḍar-a, i ur nteffeɣ aṭas n tikkal deg useggas, ad farsen tagnit n temlilit akked yimdukkal, imuḍan ed yiɛeggalen n tdukkla, tirzi i teftisin ed ucuccef, tuffɣiwin n yiḍ ɣer yimeḍqan igerrzen, akked wurar daɣen n tigzi, i yetturaǧun ad d-yettwaheggi deg uɣerbaz anda i qeɛɛden iman-nsen, snusuyen. Ilaq ad d-nini dakken ssaramen akk yiɛeggalen n tdukkla-ya ad tili temgerrad ulama cwiṭ temlilit n useggas-a ɣef tinna n yilindi deg Tala n Uɣanim ideg i d-iban ladɣa lexsas ameqqran n waman. Maca tikkelt-a, ɣef wawal n tselwayt n tdukkla i d-nebder, yettwadma ad tili tegnit temgerrad seg waṭas n tamiwin. «Yezmer ad yili usikel n useggas-a deg Tala Xaled yugar winna n yilindi deg Tala n Uɣanib, ladɣa imi amḍiq anda ara neggan yeshel i wawwaḍ, asečču daɣen meqqer. Rnu-yas aman i inuḥen xir n yilindi mi ncaha tiqqit». I aɣ-d-tberreḥ Nura Ayt Ɛebderreḥman.

 Deg wussan-a ikennfen, ed tseddarin yessefsayen, tagnit ad tili d tin igerrzen nezzeh i yimdanen-a yuḍnen, i tfekka ed wallaɣ, ma ɛnan tiftisin n Uweqqas i ucuccef ed uttfaci, skud amlaqi-ya asdukklan yettuɣal-d kan yiwet n tikkelt i useggas deg unebdu. Awi-d ukan ad ḥulfun s urtaḥ ed tumert, wid umi d-yemmug wahil n usihar-a. Ad d-nesmekti dakken tidukkla-ya d tin i d-yennulfan 15 n tefsutin ɣer deffir, yettusemma deg useggas n 2001.

<p style="text-align: right;"> Mhenni Xalifi 

  
 Seg assen ideg d-teɣli  gar ifassen-iw tebrat-nni iyi-d-tuzneḍ  nek simmal ttɛawedeɣ-as taɣuri. Ɣri-tt ass-a d yiḍelli. Ideli d seld iḍeli. Assegas-a d-yilindi. Ilendi  d seld ilendi. Iban ad  tt-ɣreɣ azekka d seld azekka. Nek nwiɣ gzin-tt yizwawayen iyi-ccuban. Meɛna yal mi ara s-ɛiwdeɣ leqraya, ttafeɣ ziɣ aṭas n wayen i d-tennid i iɛeddan nnig lfhem inu. Ttwehimeɣ ayen?

 Nek ɣileɣ taqbaylit yiwet … meɛna xas taqbaylit yiwet  yal wa amek yesefti imayag -ines. Nekk ɣileɣ tamuɣli yiwet… meɛna ziɣ yal wa s anida wahent wallen-is. Tikwal xas nettemlaɛi ziɣen i wakken kan yal  wa ad yesdelweḥ lxaṭer–is s imeslayen yettazalen deg immi-s. Tiɛazegt mačči d yiwen i d udem-is. Taggara-agi izwawen ḥemlen  tufra n uɣyul deg utemu.

 Tthuzuɣ aqeruy-iw mi ara ɣreɣ ayen i d-tenniḍ: “Eğğ timucuha n zik i yat zik ; nekni d arraw n wass-a, ass-a deg irgazen  ulin s aggur rsen deg-s, ass-a deg isufag semliliyen tamurt ɣer tmurt, ass-a deg yiwet n takurt tezmer ad tzebbwa tamdint tameqqrant deg usmenɣer n tiṭ.”… Izwawayen  yellan am nekini dessen… ur d-cliɛen ara deg tmucuha yesiǧhiden timadit. Deg isefra yeswayen iman. Deg inzan yettqawiten tidmi. Ur d cliɛen ara deg uẓar i d-jebden lliqa n tilin i yixef seg ul n wakal anda i d-nefruri. Ass-a izwawayen lhem-nsen d- innig ɣer timura tijenṭad akken ad mettren din alqim n ddel. Ass-a lhem-nsen d asermimec i tullas akken ad grirben yisen-t ɣer timdewa n leɣrur. Ass-a…  d yir assen…yenqedwa laṣel .. yebbertex ɣef yir anu…

 Tthuzuɣ aqerruy-iw yal mi ara d-mektiɣ amek ilaq asen-iniɣ  i yimxfaf-agi yesmenyafen tili ɣef tadla : “ Tamusni tekka nnig teswiεin. Ur ttilit ara ay imedhac d arrac yessedhec uclawa, yesmenyafen arelluc aberreqmuc i yiṭṭij ireqqen neɣ i wewreɣ yuli uɣebbar.” Wali-ten tura… ɛabden ahuzu n wamas. Reɣben tisit  mebɣir lkas. Cehwan tuzuft xas a ten-tawi ɣer leflas. Limer a  ttwaliḍ amek i tedra d tadart-nni anda akken zik-nni dehhun warrac.  Taddart tuɣal testewḥac . Xas ini d aẓekka deg akken tenqeḍ  tmusni di tjemuyaɛ.  Xas ini d tiniri deg akken ugin ad azlen waman d tliwa. Xas ini d tiɣaltin yuɣalen d ijdi deg akken yeqwa fell-asen uxbac  s tnaɛurin i d-yewwin axeṭṭar alama d amnar n uxxam.  Walli amek bezgent tewriqin n wadlis-nni  nebɣa ad naru. Lexsent tewriqin uqbel ad yemmeɣ lmidad ɣef udmawen-nsent. Qqaren lqeyad imiranen yeṭṭfen azmam n ṛṛay deg yir tagnit-agi deg nettidir: “adlis nebɣa d win yuɣen luḍḍu. Adlis nebɣa  d win deg  testenja  tira si  tmusni… seg assen yekcem wedlis akked yidles ɣer lɣerẓa uɣuru. 

 Tenniḍ diɣen “Awer teḍru yid-wen ay at tura am seklu mi gezmen iẓuran, di tazwara zegzaw yiffer-is, di teswiεt  sellaw iḍer. Ṭṭejra mebla iẓuran leqrar-is d tamettant. Awer tilim ay at tura am isekla war iẓuran.” Uh ay aḥbib ! Izwawen n tura ḥemlen ad gen afriwen ttɣunzun aẓar. Ssel-asen mi i d-qqaren: “ aẓar d lqid ikrefen. Nekni allaɣen-nneɣ ldin. Ldin i yal aḍḍu id ṣṣuden. I yal abeḥri id hubben. Leqrar d lḥebs nettɣunzu. Nekni nḥamel affug akkin akka.. nekni d arraw n dagi, n dihin, n dihin-a.” Ṣeg assen yendeq  umrar n tjadit  armi tettu timiṭ anda teɣli. Am tullas am arrac  rekḍen isem-nsen, cergen nekwa –nsen, sebɣen taglimt-nsen akken ad aɣen tirga i d-fetlen leǧnas   i ten-yerran d aklan, i ten- yesexdamen d iqadacen akken ad refden cci-nsen. Deɛwessu mačči d yiwen i d udem-is. Ula d tiyamatin ɛyant. Ur ufint ara  acu ara qerɛent ..ula d ibabaten knan i lweɛd.   Ur ufin anwa  nnif ɣef acu ara zerben…ifuk yiseɣ-nni … yenɣed yeftutes deg tisirt n timhujrit !  Bernen iɣuraf s yir leryac… yemmeɣ uwran n lbecna armi  ttun medden win  n yirden d timẓin…tikwal mi tzad leqraya.. tettuɣal d neqma. 

 Ad ak-inniɣ tidet-kan… mazal llan iɛerḍiyen. Wid yeseḥbibiren ɣef laṣel.. meɛna tadra-tt yid-sen am win umu yeɣli waggus. Tajmayɛit tuɣal-asen d aṣeṭṭaf. Deg akken negra-d ɣer lḥekma n wungifen…yekna ṣṣwab i ddel,  yeqbel azembil  n tsusmi.  Mačči d izli n wacaren i yerḥan akken ad hamjen cedluḥ n lḥeqq. Akken ad hamjen deg wid yugin lbaṭel akked ẓẓur. Meɛna azger mi yeɣli yesɛa lɣerḍ akken ad  yextir deg ijenwiyen? Susmen  neɣ smeɛdzen widen yesnan… acku awal-nsen, xas yella, mačči d yiwen neɣ d ssin n leṣwar i yezzin fell-as.Ɣef aya  iɣ-d  tufa tagnit nnuḍen. Nettraǧǧu ad hubben leryaḥ ammer ad yezwi lḥeb ɣef alim. Ɣef aya i nuyes deg ṣelaḥ ad zwin ammus s wacu nummes. Ɣef aya nekni s ilejlujen n umzruy mazal netterǧǧu melmi ara yefsi wagris ɣef idurar.

 Nettraǧǧu neɣ nettargu? Tasift yellan  d tasift kan  asmi testeqsa igenwan tenna: “amek ara geɣ i lɛemer-iw akken ad uɣaleɣ d asif? “ Yemuqel deg-s igenni , yezmumeg yenna: “ jemɛed aman seg tiregwa yellan!”; Ahat d wagi  dabrid a nekni s wid yettun abrid … meɛna  ɣer lqumur neɛṛif ziɣemma  d timucuha kan!

<p style="text-align: right;"> Aït Slimane Hamid  

  
  Ttlata, 05 deg yulyu  D asmekti n 05 deg yulyu 1962, asmi i tewwi Lezzayer timunent-is. Acu ɣer Remaḍan, mazal ccek, mazal ur d-iban waggur n Caban neɣ n…I wakken ad t-rǧun, amur ameqqran yerza ɣer leryaf n lebḥar, meqqar din, llan waman, wamag deg tberninin n Mâatkas, ulac ula d tiqit. Ɣelqen la station Wat n Tsadurt, ayen yeǧǧan anemhal n ADE n Tizi Uzzu, ad d-yini : ‘’ɣelqen aman, u nutni la d-qqaren ur nettruḥu ara sya alamma uɣalen-d. amek ara d-uɣalen, ma yella ur asen-serḥen ara ?’’ D taqnuẓt, anwa ara tt-id-yafen ?

  Larebɛa, 06 deg yulyu  D lɛid, dayen walan aggur. Walan-t deg Suɛidiya, donc, c’est fini d lɛid. ‘’Ma nnan-ak lba, d lba, llif mačči d lhemza.’’ Ula d Leqbayel, mmsefhamen nutni. Walan d akken ilaq ad uɣalen ɣer leɛwayed n lejdud. Ihi, kkren xedmen lewziɛa neɣ timecreḍt deg yal tama n tmurt-nsen. Xedmen-tt ula anda-nniḍen ɣef wakken i d-yenna uɣmis ‘’La dépêche de Kabylie’’. La d-yeqqar ‘’Aḍar la iteddu s aẓar’’. Meqqar ad ttun lǧib yeqqersen. 

  Lexmis, 07 deg yulyu  ‘’Si Tqubɛin ɣer Wat Ziki, idles-nneɣ d anagi’’ i as-yenna winna. Iḍelli kan i tewwi Lezzayer timunent, wiyaḍ la as-qqaren, ass-a deg Wat Wagennun, d nnuba-nneɣ. Cwi kan yekfa Remḍan, wamag ad terwi gar yimdanen akked yiɣallen n laman. Xas ulamma d lḥamu dinna, acu kan tella Albraü ! ‘’Smir, sgerger, feggeḍ.’’

  Ssebt, 09 deg yulyu  Terɣa tmurt mačči d izli. Deg tmura n medden akk, d tignawt i iḥekkmen deg uẓɣal, deg tmurt n leqbayel d imdanen : mi bɣan ad teḥmu, ad ceɛlen times, mi bɣan ad tismiḍ, ad tt-ssexsin. Ula deg taddart n’’Tazrout’’, tekker ‘’tmes’’ deg lǧameɛ ass-nni n lɛid. Ugin-asen i kra n yisalafiyen ad d-kecmen ɣer daxel n lǧameɛ. Usan-d deg seg tudrin-nniḍen. Yewwi-ten-id yiwen ɣer din. Wigi, snen-ten aṭas n yimdanen : d imṭurfa. 

  
 Ɣas yettwakkes-as yiẓri n wallen, maca ur telli d taderɣalt imi tettwali s wallaɣ d tmussni. Tagi d tamedyazt, d tamarut Fatiḥa Buciba, yelli-s n Tizi Uzzu. Deg tdiwennit-a, nesqerdec awal yid-s ɣef kra n temsal.

  Aɣmis n Yimaziɣen: tewwiḍ tikkelt iɛeddan arraz n usebɣes deg umsiẓwer n radyu tadelsant. Mmeslay-aɣ-d fell-as cwiṭ. 

 Fatiḥa Buciba: arraz-nni yessefreḥ-iyi imi mačči d nekk i t-yewwin, d tutlayt taqbaylit i t-yewwin. Umreɣ daɣen acku ttekkiɣ, ufrareɣ-d deg umsiẓwer-a di teẓrigt-is tamezwarut seld mi d-iberreḥ yis-s tikkelt iɛeddan uneɣlaf n teywalt seg twilayt n Adrar. Yenna-d dakken ad tili temsizzelt n yisefra d tullisin. Timlilit-nni, tusa-d dɣa d tagnit ideg llant tlata tutlayin: taɛrabt, tamaziɣt akked tefransist. Ihi, nekk yeɛǧeb-iyi lḥal mliḥ imi wwiɣ arraz-nni, acku ttwaliɣ am akken rriɣ-as azal i tutlayt tamaziɣt. Ulamma mačči kan d arraz i tuklal. Tuklal kṭer, maca nerra-yas xersum cwiṭ seg wayen i tuklal.

  Buciba Fatiḥa d tamedyazt i irebḥen aṭas n warrazen, ladɣa deg tfaskiwin. D acu ara tiniḍ ɣef waya? 

 Yal mi ara yawi umedyaz neɣ d amaru arraz, tewwi-t yid-s ula d tutlayt-is tamaziɣt neɣ taqbaylit. Nekk ad am-d-iniɣ ferḥeɣ mi ara awiɣ arraz imi irennu-as azal i tutlayt-iw, yessebɣas-iyi daɣen, irennu-iyi-d afud akken ad qeddceɣ ugar.

  Ɛla ḥsab-im, d anwa i d amedyaz n tidet? 

 Amedyaz n tidet d win yellan am ufellaḥ: izerraɛ ur tent-iḥesseb ara. Acku, afellaḥ-nni lemmer i as-yesseḥsab, ad as-yini wiss ma d-tewwet lehwa, wiss ma d-temɣi… Wissen akka, wissen akka, ilaq ur tt-izerraɛ ara. Ula d amedyaz yessefk ad yili akken-nni. Ilaq ur yettwali ara dakken ahat ad yenneɛtab, neɣ ur d-yettufrar ad yawi arraz,..atg. Ilaq dima ad yeqdec, fell-as kan leqdic. Ɣas llan wuguren, ad ten-yettarra i tama-nniḍen, ad yekker ad yeqdec. Imi leqdic-nni i teqbaylit-is i t-iqeddec. Amedyaz, daɣen, d win yellan d ameyyaz deg yal tamiwin.

  Ma neǧǧa isefra, d acu tḥemmleḍ ad txedmeḍ daɣen? 

 Dima deg tira, ḥemmleɣ ad aruɣ ula d tullisin, imi akka tura sɛiɣ ukuẓ (4) n tullisin fukkent, tis semmus deg ubrid, mazal ur tekfi ara. Kecmeɣ daɣen deg yiwen n ccɣel urɛad i t-kkseɣ, maca qrib. Zemreɣ ad d-iniɣ aql-i ttaruɣ, ttheggiɣ-d ungal. Ma yebɣa Rebbi, ur ttɛeṭṭileɣ ara ad d-ssufɣeɣ ammud n tmedyezt. D win umi semmaɣ “Imiqwa n tehregt”. Ad skelseɣ daɣen aḍebsi n tmedyezt.

  Tanemmirt, yella wayen tebɣiḍ ad t-id-ternuḍ? 

 Ssarameɣ ammud-iw n yisefra i d-iteddun, ad t-ɣren wigad i yefkan lqima d wazal i tmedyezt taqbaylit, d wayen merra yettwarun s tutlayt n tmaziɣt. Ungal daɣen ssarameɣ ad d-yeffeɣ di lweqt iqerben, ad yaweḍ ɣur yimeɣriyen. Afud ijehden i Uɣmis n Yimaziɣen.

<p style="text-align: right;"> Testeqsa-tt Kaïsa Khalifi 

 
  
 Ajemmaɛ n lmal n taddart n Tɣalaḍt meqqer, d aqḍar. Yal axxam yekki deg-s s yiwen n yixef neɣ ugar. Ilemẓiyen n taddart kessen s nnuba almend n umḍan (3) n waxfiwen i sɛant twaculin-nsen, ma ɣur-sent yiwen n yixef n lmal am taɣaḍt neɣ tixsi d tayessawt n yiwen n wass, ma ɣur-sent sin waxfiwen d tayessawt n sin wussan…atg.

 Imeksawen iwimi d-tewweḍ nnuba ttnekkaren-d zik send tafrara, ttɛeddayen-d ɣef yixxamen si tama wadda alamma d tin n ufella n taddart. Yal axxam iɣef d-kkan berrun-d wa i taɣaḍt wayeḍ i txsi d warraw-is, dɣa netta ajemmaɛ skudmal yettimɣur, yettuɣal d aqḍar ma yelḥeq ɣer ubrid aneggaru nnig taddart, win akken yettawin srid s adrar. Yidir d Leḥlu d nnuba-nsen, yal yiwen iɛleq-d leǧbira n wusran anda i d-iger aɣrum aquran d kra n yiniɣman d zzit n uzemmur. Asɣar n uẓebbuj aquran deg ufus ayeffus yis-s sɛukkuzen neɣ ttwehhin ɣer wulli ad d-uɣalent s abrid ma ffɣent-t. Leḥlu yezwar sdat n uqḍar ma d Yidir d sin yiḍan ggran. Aydi yetturebban yeẓwer i tyessawt, yessen ad d-yerr izimer neɣ iɣid ma yeɛzel ɣef tqeḍɛit ma ulac ad t-izuɣer wuccen ɣer yiɣẓer ad t-yečč. Mi ara awḍen yimeksawen ɣer wadeg (4) anida ara ikes lmal ttserriḥen i tɣeṭṭen d wulli ad calint akken ad d-nadint ɣef yimɣi i iḥemmlent ad t-ččent. Rrbiɛ yegget acku deg tsemhuyt n tefsut i nella. 

 Imeksawen ad d-bedden mebɛid ad ttɛassan ma ur d-ixutel wuccen iɣid neɣ ma ur yewḥil ara yizimer deg yinijel. Kra yekka wass d tagi i d lxedma-nsen. Imdanen imeksawen ssexdamen allen-nsen deg tyessawt ma d iḍan imeksawen ssexdamen allen d wanzaren-nsen, seg wanda i d-tejba rriḥa n wuccen ad tt-mmagren s useglef. Biccuḥ, akken i s-qqaren warrac, yeḥṣa ur yezmir ara i uqjun dɣa ad yerwel d taffugt. Maca ala tuɣalin ara d-yuɣal, wissen kan melmi. Ad yeǧǧ alamma yeɣfel uydi ad yeḥweṣ izimer amecṭuḥ, ad t-yawi ɣer wabɛaḍ icudax ad t-yečč deg lisser. Ḥacama kan dayen wanag imeksawen d yiḍan ur yettɛedday ara fell-asen uzaylal, aɣfal ur t-ssinen, zgan dima ukin, kra yeḍran sdat-sen ɣef tiṭ-nsen.

 Mi ara izeggen wass, Leḥlu d yiḍan ad d-dhun d tyessawt n lmal ma d Yidir ad iɛeddi ad d-iẓẓeg ulli alamma yeččur-d snat neɣ kradet n al ad d-ikkes aqurḍaɛ seg tenqelt ma yella neɣtegdurin n uyefki ad yu ifer-is. Liqa-nni tamellalt i d-iɣellin seg-sen ad isiqi snat ar kradet n tmiqwa seg-s ɣer daxel n uyefki-nni, wagi ad yuɣal yebbugla. Liqa n uqurḍaɛ ɣur-s tigawt takrurant (5) ɣef uyefki, tbeṭṭu-t ɣef sin n yiḥricen: aman d tedɣart (6). Tadɣart-agi neqqar-as abuglu. Lmal ad t-id-gren s asensu anda ara ixeggel deg laman ma d nutni ad d-ssersen ad ččen imekli. Ad d-qqimen i sin ad d-rnun yiḍan, ad d-refden leǧbirat-nsen ad d-kksen seg-sent tiḥedrin n uɣrum-nni aquran d zzit d man. Ttǧewwizen aɣrum s ubuglu i d-ihegga Yidir. Aseggri (7) dyini tibxsisin neɣ d tizwal ma wwant. Tameddit ad d-ssuffɣen lmal-nni seg yisensa, ad rnun cwiṭ n tyessawt alamma alaḥal ad yeɣli yiṭij imiren ad d-aɣen abrid n tuɣalin. Mi ara d-awḍen ɣer taddart, yal ixef yessen tawwurt n uxxam-is, yettarra srid ɣer din. Ma d azekka-nni ad d-tezzi nnuba n yimeksawen-nniḍen. Wissen n Mḥend, wissen n Mejɛer, wissen…

 Aḍris-a d tukkist seg tullist «Tadukli » i d-yeddan deg ummud n tullisin

  «Timsirin n yiḍ » n Malek HOUD 

  
 I tikelt tis snat, aseggas-a, i ttuwtent tselmadtin deg uγerbaz Mimoun n temdint n Tizi Uzzu. Tikelt-a, glan ula s unemhal. Amek teḍra temsalt ? ddurt iεeddan, γef wakken i aγ-d-yenna unemhal n uγerbaz-a d akken yusa-d gma-s n yiwen n unelmad γer uγerbaz, yekcem γer tselmad n gma-s, yessawel-as teffeγ-d γur-s, dγa yewwet-itt. Syin yekker wahraḥu gar yiselmaden d yixeddamen. Mi d-iruḥ unemhal ad iwali d acu yeḍran, yemmuger-it yilemẓi-agi s tyitiwin ula d netta. Tekker ddunit ad telḥu. Iselmaden ḥefsen γef uxeddim s uzekka-nni (ass-nni n larebεa) ufan-tt-id dγa d sebba i wakken ad d-rnun γur-s liḥala taberkan ideg yettidir uγerbaz-nsen. ‘’Aγerbaz ixus si yal tama. Tiqit di yal tazeqqa, ammus γer tama n tneγriyin, lexsas n waman…atg. Lḥasun mačči d yiwet’’ i aγ-d-nnan yiselmaden. Win yewwten, ha-t-an akka tura di lḥebs n leεḍil. Llan wid i d-yusan, ssutren deg unemhal ad as-isemmeḥ, yella gar-asen ula d baba-s n yilemẓi-agi. Am wakken i d-usan, di&amp;gamma,; yimḍebbren, yinemhalen n yiγerbazen-nniḍen akked sandika. Tamsalt tebda, γef wakken d-nnan imi taselmadt-a tewwet anelmad-nni syin yugi ad d-yas γer uγerbaz.

<p style="text-align: right;"> Hocine.M 

  
 Ffɣen-d ar suq kra n yadlisen n tmedyazt, gar-asen: “n uḥulfu”(tizrigin Tira) n umeddakul-nneɣ Mhenni Xalifi, “Turbulences” (d tamedyazt s tefransist. Tizrigin Mon petit Editeur) n umeddakul Hamid Ait Slimane akked “Ɣef yiri n usigna” n Djamila Taferka (Tizrigin Tira). Deg ssenf n tullist, d ameddakul-nneɣ Muqran Cixi d-yussufɣen “Akud n Yilem) ɣer AUT (Aseqqamu Unnig n Timuzɣa.

  
 Lixsas deg lemḥadra d uḥareb n tjara mebla ttriḥ yessaweḍ almi i d-fɣen kra n yimdanen deg Leɛǧiba iwakken ad bedden zdat n uxxamn n tɣiwant anda ara d-beggnen lɣiḍ-nsen zdat unerni n tjara-agi i d-yesseglan s waṭas n yiɛewwiqen. Ɣef leḥsab n wayen i d-nnan kra n yimdanen-a, azniq-nsen yuɣal ibeddel udem s lketra n yimetjaren I d-yesrusun sselɛa-nsen mebla ma ḥudren ɣef tudert n yimezdaɣ. Deg wass, akken i d-qqaren, d ṭṭiq deg ubrid, tameddit d iḍumman I yettuzzuren deg lqaɛa, d ayen i d-yessawaḍen ama d iqejjan ama d iɣersiwen nniḍen ddawaren dinna. Lḥers-agi yeǧǧa imdanen ssutren ad ssiwḍen lɣiḍ-nsen deg tazwara i yimḍebbren terza taluft. D ayen dɣa i yeǧǧan aselway n tɣiwant yemmuger kra deg-sen anda yeḥḍer ula d imḍebber n yiǧadarmiyen. Ɣer taggara n temlilit, yettuɛeggen dakken ad d-yili useḥres ɣef wid yeffɣen i lqanun iwakken s kra n win yebɣan ad yili d amessenzi, iwulem fell-as ad d-yessewjed ayen ilaqen i lḥirfa-agi, rnu ad yexdem deg umkan yettuxeṣṣen i waya. 

<p style="text-align: right;"><span style="white-space: pre;"> </span>   Smail. M 

<div> 
  
 Yettwafren-d Emmanuel Macron d aselway wis 25 n Tegduda tafrensist ass-nni n 7 deg maggu 2017. Ɛla ḥsab n yigemmaḍ i d-fkan iɣmisen n tmurt-a, yewwi-d azal 66,1 % n leṣwat mgal Marine Le Pen i d-ijemɛen 33,9 %. Aṭas n yisteqsiyen i d-itezzin deg wallaɣen n wiud yeṭṭafaren isallen n tmurt n Fransa : d anwat uselway-a? D acu i yexdem yakan? Aselway-agi amaynut n tmurt n Fransa, yebda amecwar-is d amaras (diplomé) seg uɣerbaz aɣelnaw n tebdelt, syin yuɣal d amaswaḍ n usiẓṛef, mbaɛd yexdem di lbanka n’Rothschild , deg useggas n 2012, yuɣal d amɛiwen n umaray amatu di Elysée, syin yuɣal d aneɣlaf n tdamsa. Deg 16-12-2016, iberreḥ-d s wudem unṣib s utekki-is deg tefranin n tmurt n Fransa. Ass n 07-05-2017 yewweḍ ɣer ukersi n udabu.

  S. Yamani 

  
 Ass-nni n letnayen iεeddan, 26 deg yennayer, i d-iεedda usaru ‘’El Wahrani’’ n Lyes Salem di ‘’La cinémathèque’’ n temdint n Tizi Uzzu anda i d-yella umeslay deg taggara n usaru akked Lyes Salem d wid yurar deg-s γef teγzi  n snat n tsaεtin. Asaru yurar seg 26 ar 31 deg yennayer-agi deg-i nella. Aṭas n yimdanen i d-yusan ad t-walin : ama d ilmeẓyen d tlemẓiyen neγ tiwaculin, zyada γef yiselmaden d yinelmaden n tesdawit. 

 Akka, dγa, i yezmer umdan ad yesεu tikti d tmuγli γef usaru-agi mi ara t-iwali. Yezmer ad yesεu tikti γef wayen yeğğan kra n yimdanen ad wwten deg usaru-agi mebla ma walan-t, ladγa At ṭṭlam. Win yuran asaru-agi, yessers-d γer unnar timsal qerriḥit : timsal-nni yesdergen tidet ; asemγer n ccan ur nelli ; tuffγa γef yiswi n lgirra …atg.  

 Timsal i d-yerra s annar, d timsal yefγen γef lqaleb-nni n tannumi, am temsalt n tmagit (l’identité), taεrabt akked ddin…D anect-a i yeğğan At ṭṭlam, ladγa wid-ak ifettin deg tilibizyu ad d-smiren ssem-nsen γef usaru-a. Asaru i d-yeqqaren d akken imjuhad ur nnuγen ara i Rebbi neγ γef ddin, meεna nnuγen γef tlelli n Lezzayer , lgirra n tlelli mačči d lgirra n lislam. Am wakken i sḥasfen γef taεrabt, deg usaru-a, imi tettuḥettem γef tmetti i wakken kan ad d-snulfun tamagit-nniḍen u ad ğğen tamagit tazzayrit. Akka, dγa, ara naf yiwen n usteqsi n Farid deg usaru anda i asen-yenna i yimeddukal-is :’’yemma ur tessin la taεrabt wala taṛumit, d acu-tt, ihi ? D tamsalt-a, dγa, i as-d-yewwin lmut.

  Di taggara n usaru, yella-d umeslay akked Lyes Salem anda i d-yerra γef yisteqsiyen. Γef crab i tessen yimjuhad, yenna-d :’’  tamsalt-a d sebba kan i tt-id-ufan. Ayen yellan yella. Ulac anwa ur neẓri d akken llan wid itessen. Meεna ilaq nutni tissit s tuffra. Yerna ur d-nniγ ara Izzayriyen neγ imjuhad akken akken llan tessen !’’   

 Ma γef wawalen iqebḥen deg usaru yenna-d :’’ma tili tugdi akked zzεef, allaγ iberru-d kan i wawalen.’’ Γef wanect-a, dγa, i as-yenna yiwen d akken ur nezmir ara ad t-nwali akked twacult-nneγ. Lyes Salem yerra-as-d :’’yal yiwen ad t-iwali weḥd-s, anda yella wugur ?’’ Ma γef tmagit, yenna-d umseḍru n’’El Wahrani’’ : ‘’ulamek ad d-nemmeslay γef tmagit mebla tamurt n leqbayel. Ulamek ur d-teddu ara tmurt n leqbayel deg usaru ‘’El Wahrani’’. Aṭas i yesḥassef γef wazal ur tefki tmurt i tutlayin-nniḍen ayen yeğğan ilmeẓyen n tura, γef leḥsab-is, ur zmiren ara ad d-hedren kan s yiwet n tmeslayt.

<p style="text-align: right;">     Hocine.M

  
 War ma nemmeslay-d tazwara ɣef yiselmaden d tselmadin i iwalan annect-nni deg wannar, deg yiɣerbazen yemgaraden, ahat ula d wid yeṭṭafaren aḥric-a n usegmi (éducation), neɣ d wid iḍefren igmaḍ ineggura n BEM d BAC, walan amek i d-tufrar tewtemt deg tqacuct s yigmaḍ-is igerrzen. Aya, mi ara d-nuɣal ɣer deffir, ad naf yebda-d iseggasen-a ineggura kan. Neɣ s wawal-nniḍen, yebda-d segmi yettwakkes kra kra lqid i d-yettwaḥettmen deg wayaqeddac ɣef tmeṭṭut, yugi-as ulamma ad terfed allen-is deg wakud atrar, awessar. Ihi, seg yiwet n tama, aṭas i yettwalin ayen akka i la txeddem tewtemt yekka-d seg kra n tlelli n uxemmem d usenfali i as-yettunefken. Imi tura tekcem deg yiḥricen yemgaraden am nettat am urgaz: asegmi (éducation), tasnujjya (médecine), taɣellist (sécurité), tussna (science), akked tfelseft (philosophie) akka cwit, d waṭas n yiqeddicen wiyaḍ. Ɣef tmuɣli n yiwen n uselmad i nesteqsa, «yekka-d waya daɣen seg uɛaned i tettɛanad tmeṭṭut argaz ad t-tecbu. Am tin i yebɣan ad d-tbin, ad d-tbeggen iman-is, tella s wazal-is d tameṭṭut». Seg tama-nniḍen, iban-d ur teẓwir aṭas teqcict deg yifurak (filières) n tussna. Ɣas ma, ɣef wakken i d-yewwi wadeg n Internet Slate, ssawḍen deg tesdawit n Wacinṭun i yiwet n tezrawt i d-yeqqaren d aqcic i d sebba n waya. Iban-d llan kra n yisdawanen stehzayen s tzemmar n tesdawiyin deg uḥric-a n tussna, almi llant kra ttkukrunt, neɣ ur bɣint akk ad t-ḍefrent.

 Maca wissen lemmer ad d-nemmeslay s yisem n tussna anwa agmuḍ i ara d-naf i usteqsi-nneɣ amezwaru?

<p style="text-align: right;"> Mhenni Khalifi 

  
 “Iḍelli-nni, tama n lagaṛ n Tizi-Wezzu ṭṭerḍqen sin ifaguten-nni ineggura n tmacint, d ifaguten n selɛa yedda-d  yid-sen lɛeskar. Lagaṛ di lweqt-nni, d nettat i igan tamast : laman agemmaḍ-a di tama n temdint, tawaɣit agemmaḍ-in di tama nniḍen, ɣer wid izedɣen d lenda akkin, ger iḥedren d isennanen n ukeṛmus, tayerza n lḥif d llun-nni aberzegzaw n tferkiwin uzemmur. Di tmacint, imsukal akken ma llan tezdeɣ-iten tugdi. Tugdi-nni, Yeḥya yessen-itt ula d netta, ulamma mazal ur tt-yessin ara akken  ilaq  iwakken ad t-teḥerrem seg wayen ttwalint wallen-is”

 Tukkist seg usebtar aneggaru

 *Ungal n Nabil Farès (“Yahia Pas de Chance, un jeune homme de Kabylie”)

 Yerra-t-id Ramdane Achab ar teqbaylit

  
 Ttawilat n taywalt i yebdan akka ttawḍen ɣer waṭas n temnaḍin n twilayt d wid yesferḥen ugar imezdaɣ labeɛda wid n tudrin yezgan ccektayen. Maca, ar ass-a, mazal wid yettraǧun s ccuq ttawilat-a iwakken ad idiren am nutni am wiyaḍ, rnu akka tura ula d aɣerbaz yessutur seg yinelmaden ad ḍefren kra n yisenfaren yezzuɣur l’Internet. Taqaɛet, yiwet seg tudrin n tɣiwant n Leɛǧiba tewwi amur-is taggar-agi deg uḥric n l’Internet n lxiḍ. D acu kan, amur-a mačči d win iḥuzan ixxamen imerra, imi qrib akka yiwet n tama ur tt-yewwiḍ ara usafar-agi. Nezmer kan ad d-nesmekti dakken seg tama-agi, udmawen yemxallafen n ttawilat-a ama d la 3G neɣ 4G, ur ssawḍen ara yimezdaɣ ad sfaydin imi akken i aɣ d-qqaren «ixxamen-nneɣ ur d-usin lewhi n tsekwa i sbeddent tkebbaniyin deg yimukan yemxallafen». <span style="white-space: pre;"> </span>   M.Smail 

 
  
 I lmend n wass agraγlan n uselmad, thegga-d tenmehla n leqraya n lwilaya n Tizi Uzzu yiwet n tejmilt i kter n 300 n yiselmaden i yeffγen lintrit aseggas-a. Timlilit  tella-d deg uxxam n unezgum Kateb Yacine ass-nni n lexmis 30 di tuber iεeddan anda ḥedren yimḍebren n lwilya akken ma llan. Anemhal ajdid n leqraya n Tizi Uzzu yesnemmer aṭas iselmaden-agi γef wayen i d-fkan n tmussniwin d wayen εetben di lxedma-nsen. Di taggara, tella-d tukci n tnaga n yiseγ akked warraz i yal aselmad. Timlilit  tekfa s tmeγra sγur inelmaden n uγerbaz alemmas Mulud Ferεun.       <span style="white-space: pre;"> </span>        

<p style="text-align: right;"> Hocine.M

  
 Deg uḥric-agi wis sin, ad nawi awal ɣef tezlatin s wayes yettwassen, tameddurt-is akked yimahal-is s umata.

  Tizlatin swayes yettwassen aṭas 

 

 Ayemma ṣṣber ur ttru, Afus deg ufus, A mmi-s n lɣerba, Zzher ulac, Ay ul-iw nehhuɣ-k kulass, A ttmeniɣ medden kessben, Ulac wi ɛzizen fell-i, Tura mi ɛeddant fell-i…atg.

  Tameddurt-is d yimuhal-is 

 Ilul ucennay d umjahed Farid Ali, s yisem-is aḥeqqani Khelifi Ali, ass n 09 deg waggur n yennayer 1919 deg taddart n Ikhelfounène deg tɣiwant n Bounouh akka tura, deg lwilaya n Tizi Uzzu. Deg useggas n 1935 yunag ɣer temdint n Lezzayer Tamaneɣt, yuɣal dina d axeraz yettxiḍi iṣebbaḍen d warkasen. Sin yiseggasen kan yemmut baba-s, dɣa deg useggas n 1937 isuhel ɣer tmur n Fransa. Ur iɛeṭṭel ara yuɣal-d ɣer tmurt, yemlal-d imeddukkal-is: Krim Belkacem, Lhocine Faâdjaben…atg. Deg useggas n 1956, iḥebs-it-id lɛeskar n tmurt n Fransa deg Bounouh, syin akin sɛeddan fell-as lbaṭel, kkes-d ayen ur sexdimen. Uɣalen serḥen-as deg useggas n 1957. Dɣa yekcem ɣer terbaɛt n tẓuri n ukabar n FLN, deg i d-iyeẓra ddeqs n tmura, yecban: La Tunisie, La Chine…atg, i wakken ad siwḍen tiɣri d temsalt n ugdud azzayri ɣer tmura n leǧnas. Deg useggas n 1964, yettwaḥbes deg lḥebs n Berouaguia, syin akin mi i d as-id-serḥen, yuɣal deg useggas n 1967 yunag i tikkelt tis snat ɣer tmurt n Fransa, yefka afus n tallelt i waṭas n yifennayen i yufa dina, ladɣa wid ur nettwassen ara. Syin mi d-yuɣal ɣer tmut deg useggas n 1976, yuɣal d amekfaḍu (animateur) deg umaṭaf wis sin, yella i sedduy tadwilt-nni n yicennayen n uzekka. Yunag i tikkelt tis tlata ɣer Fransa deg useggas n 1977, ssebba mi yehlek aṭas. Aseggas kan mebɛed yuɣal-d i tikkelt taneggarut ɣer tmurt, dɣa ass n 19 deg waggur n tuber 1981 yewweḍ leɛfu Rebbi deg sbiṭer n Boughni, imiren yella yesɛa kan 62 n yiseggasen deg leɛmer-is.  (taggara)  

  A. A. 

  
 ‘’Nekk d Wat Yanni, grent tesɣar, Nutni inu, nekk baneɣ nsen. Nekk ur lliɣ d aḥeqqar, Nutni, snen i yi-d-ttakken.’’ Asefru-a n umedyaz ameqqran Youcef Oukaci i yessnen akken iwata Ath Yenni imi yezga dinna deg tallit-is. ‘’Limer mačči d yennayer, ma ad sɛunt tuǧǧal ulli ?’’, limer mačči d Ath Yenni, ma ad yili Dda Lmulud, lukan mačči d Mɛemmri, ma ad taweḍ tmaziɣt, ass-a, ɣer uɣerbaz ? Zik-nni, Ath Yenni, mechurit s lfeṭṭa, lxedma n leslaḥ d usekkak (fausse monnaie) swayes selxen tadamsa taṭerkit. D taddart, diɣ, n ucennay ameqqran Cheriet Hamid yettwasnen s yisem Idir, n umssnaw Arkoun Mohamed d wiyaḍ… atg

  Takerḍa n Ath Yenni 

 Ath Yenni d lɛerc n sebɛa (7) tudrin. Yal taddart, tezga-d deg tewrirt. Tebɛed ɣef temdint n Tizi Uzzu s 35 n kilumitr. Ɛlayet ɣef lebḥar s wazal n 900 n lmitrat. Gar tudrin timezwura i yesɛan aɣerbaz, ad naf wagi n Ath yenni i yeldin tiwwura-s deg useggas n 1883. Ma d temdinin i as-d-yezzin, ad naf : Michelet,seg usamar ; Iwadiyen, seg umalu ; Larebɛa, seg ugafa et At Wasif, seg unẓul. Mechurit Wat Yanni, s lfeṭṭa. Uqbel iseggasen n 1990, llan 450 iḥeddden n lfeṭṭa, akka tura ggran-d kan 250, ɣef wakken i aɣ-d-yenna Mass Haouche Mohamed, aselway n tiddukla n yiḥeddaden n Ath Yenni. Lqella n sselɛa (lfeṭṭa d lmerǧan) akked arrebrab, selxen amahil-a : arrebrab, yesserwel imerriyin (les touristes), sselɛa, tenɣa axeddim. 

  Isem Ath Yenni (At Yanni) 

 Ar tura mazal ur tefri ara s ttbut ɣef uẓar n wawal-agi. Llan wid i d-yeqqaren d akken d isem n umdan amezwaru i d-yusan ɣer tama-nni. Wiyaḍ qqaren-d yekka-d seg wawal yen=yiwen. Ma d kra qqnen-t ɣer leɛli n umekkan anda i as-gan assaɣ akked umayag ‘’nni’’ (semnenni, igenni…atg), meḥsud yella nnig. Tella ula d yiwet n tenfalit i ssexdamen Wat Yanni mi ara ggalen : awal ɣer wawal ad yini : ‘’mi ur ak-xdimeɣ ara akka, ihi nekk mačči n At lqaɛa igenni !’’, meḥsub yella igenni, syin d nutni.

  Isem ‘’Tawrirt n Mimun’’ 

 Ɣef wakken i aɣ-d-yenna Mass Boughareb : ‘’zik, tewwet tterka (la peste) deg taddart iwumi qqaren akka tura Tawrirt Mimun. Teslex akk imezdaɣ-is. Kkren, ruḥen la ttnadin ɣef ddwa n waṭṭan. Slan d akken yella yiwen yezdeɣ deg wasif, yezmer ad idawi lehlak-agi. Mi wwḍen steqsa-t dɣa ma yezmer i waṭṭan am wa. Winna yenna-asen, zemreɣ. Syin, steqsa-t ɣef wamek ara txelsen ma yesseḥla wid-nni yuḍnen. Ihi, deg taggara, mi tekfa tterka, yeḍleb deg-sen ad as-semmin i tewrirt-nni anda llan ‘’Tawrirt n Mimun’’, akka i d-yeqqim isem-agi’’.

  Tigzirt n At Yanni d Sidi Ali Ouyahia 

 Xas ulamma mačči deg lebḥar i d-tezga, meɛna semman-as Tigzirt. I wacuɣer ? Ɣef wakken i aɣ-d-nnan, mi ara twaliḍ seg lebɛid amekkan-a, yettban-d am wakken d tigzirt d axel n lebḥar. zik, imezdaɣ-is, kkan-d seg Wat Wasif. Syin, ruḥen-d s At Yanni ddaw leɛnaya n Sidi Ali Ouyahia i asen-yemlan amekkan-a. Nnan-d iḍegger taɛekkazt-is, syin yebna lǧameɛ deg umekkan anda i d-teṣbeḥ u bdan ttasen-d yimezdaɣ deg Wat Wasif ɣer din. Deg tazawara ɣer tama n lǧameɛ, syin tettimɣur taddart. Akka i yefra Sidi Ali Ouyahia taɛdawit i yellan gar-asen. Am wakken yesdukken cmel n tudrin-agi n At Yanni.

  Amezruy d tmetti Tanfalit ‘’At tmura’’ 

 Sseqqdacen yimezdaɣ n Ath Yenni aṭas tanfalit ‘’At tmura’’. Wid i as-isellen, ttaken-as anamek, lmeɛna-nniḍen : aṭas i iɣillen d acemmet neɣ d asenɣes deg wazal n yimezdaɣ n tudrin-nniḍen. Netta, yuɣ lḥal ssexdamen-t i wakken ad semgaraden gar iḥeddaden n lfeṭṭa akked wid ixeddmen akal (tamurt). Ihi, ur teqqaren ara kan i yimezdaɣ n tudrin-nniḍen, qqaren-t ula i wid ixeddmen tafellaḥt deg Wat Yanni. Akka i aɣ-tt-id yenna Makhlouf Boughareb i wakken ad yettwakkes, dɣa, leɣlaḍ i yellan seg zik. ‘’Ihi, ass-a, ad t-id-nini i wakken ad yettwakkes unamek i as-fkan kra. Ath Yenni, ur ssemɣaren ara iman-nsen ɣef yimezdaɣ n tudrin n leqbayel.’’ Ikemmel deg wawal.

  Lfeṭṭa n At Yanni. ‘’Tufiḍ-d At Ɛebbas rsen, nutni s dduzan-nsen’’ 

 Ɣef wakken i aɣ-d-yenna Mohamed Haouche, taẓuri-agi wwin-tt-id yimezwura seg Wat Ɛebba, seg tama n Yiɣil Ali. Tella ula d yiwet n tenfalit i sseqqdacen ar tura, yenna-d : ‘’am wakken neẓra ɣer Leqbayel, yal wa iḥemmel ad d-yesbin belli d netta i d amezwaru ɣer umekkan anda yella. Ihi, dagi ɣur-neɣ mi ara d-tesbin tmeṭṭut i tayeḍ d akken tezwar-itt ɣer taddart, teqqar-as ‘’Tufiḍ-d At Ɛebbas rsen, nutni s dduzan-nsen’’, meḥsub tufiḍ-iyi-d dagi. Ayen, diɣ, i d-yemmalen belli d At Ɛebbas i d-yewwin lfeṭṭa ɣer taddart n Wat Larebɛa’’. Ma ɣef teswiɛ i deg tettidir lḥirfa-agi n lfeṭṭa, akka tura, yenna-d ur tessefraḥ ara maḍi : ‘’tallit-a, ur tessefraḥ ara. Arrebrab yesserwel akk imerriyen seg yiseggasen-nni n 1990. Zyada ɣef wanect-a, ur nufi ara sselɛa. Xas ulamma asmi tella, ɣlayet mačči d izli. Ugar n 10 imelyunen i kilu n lfeṭṭa, 25 imelyunen i kilu n lmerǧan, yerna ad txelsen din, din. Rnu-as tabzert i ilaq ad nxelles xas akka ur nxeddem ara’’. Ɣef wanect-a, dɣa, i d-xelqen Tiddukla n yiḥeddaden n lfeṭṭa anda i d-yemmeslay Amin Degheb ɣef yiswiyen-is, yenna-d :’’nexleq-itt-id, i wakken ad d-naf tifrat i wuguren i d-nemmuger, ama d wid yeɛnan sselɛa, tabzert neɣ asenzi. Tiddukla-agi, d aseḥbiber ɣef tẓuri n lfeṭṭa, nugad ad tenger ma tedda-tt akka : deg useggas n 1990, llan 450 iḥeddaden, tura neggra-d deg 250 yid-neɣ. Yerna d acu n lxedma ,d acu lḥala. Nebɣa ad as-d-nerr i lfeṭṭa ccan-nni n zik, nebɣa ad d-nerr s annar wid-nni yessexsin. Nebɣa ad d-uɣalen yimerriyen ɣer ɣur-neɣ’’. Ɣef zik-nni,dɣa, yewwi-d awal Mass Haouche, yenna-d : ‘’ulac leǧnas ur d-nusi ɣer da : usan-d seg Marikan, seg Ṭelyan, Beljik, Miksik, wammag seg Fransa, zgan da…imir, lfeṭṭa,tettnuz, tessidir acḥal n twaculin. Ma d tura, tewɛer teswiɛt, aṭas i yessersen tafḍist, beddlen amahilu fɣen tamurt, nesḥassef aṭas ɣef wanect-a daymi ara nekkat ad d-nerr azal i tẓuri-agi u ad as-nefk lumayer-is i lfeṭṭa n At Yanni, sya d afella’’. Arraz amezwaru n uḥeddad n lfeṭṭa n tmurt n leqbayel, yewwi-t Ourrad Salem n Tewrirt n Mimun, deg useggas n 1878. Izamulen n lfeṭṭa

  Taɛeṣsabt n lfeṭṭa 

 Taɛeṣsabt n lfeṭṭa, d azamul n talwit, n umsawi gar yimdanen : ama gar twaculin, tudrin neɣ, ɛad, gar yiderman d leɛrac. Zik, mi ara tili taluft gar twaculin neɣ yiderman, ad kkren ad myanasaben gar-asen i wakken ad tekfu teɛdawit : dayen uɣalen d iḍewlan. Syin, teqqim-d tɛeṣsabt n lfeṭṭa d azamul n talwit d usemsawi. Mi tekker ad teddu teslit, ad as-d-awin yiwet n tmeṭṭut yethennan deg uxxam-is i wakken ad tt-theggi : ad tt-tcebbeḥ, syin ad as-tessers taɛeṣsabt n lfeṭṭa ɣef uqerru-s. Ad teddu yis-s s axxam n urgaz. Akka, tewwi-d yid-s talwit u tebɣa-tt i tudert-is. Ma yella kra yellan icudd gar twaculin-nni, ad yefsi seg wass-nni. 

  Abzim n lfeṭṭa. 

 Abzim, d azamul n lferḥ ɣer leqbayel. Mi ara yernu uqcic ɣer tmeṭṭut taqbaylit, ad tewwet abzim i wakken ad d-tesbeggen lferḥ s mmi-s. Aqcic, yettneḥsab ɣer twacult taqbaylit d iseɣ, d lsas u d axalaf n uxxam. Ula mi ara yezweǧ uqcic, kkatent tlawin ibzimen. Tura, ur yesɛi ara lawan, ttlusent-t deg yal tameɣra neɣ taswiɛt n lferḥ…

  Kra n yismawen n yisɣunen (bijoux) 

 Deg Wat Yanni, ad naf isɣunen-a : ameclux, amecbuk, ameqqyas, tabzimt, axelxal, taɛeṣsabt, taziba, tazlagt, tigeḍmatin, azrar, tixutam, taḥzamt, …atg.

  Asekkak (fausse monnaie) akked lǧameɛ n yiṭerkiyen. 

 Deg yiwet n tallit, At Yanni xeddmen ula leslaḥ d usekkak, zyada ɣef lfeṭṭa. Xeddmen asekkak-agi s nneqma n yiṭerkiyen, bɣan ad ɣeḍlen tadamsa-s imi i ten-nɣan s tebzert. Akka, yal amnekcam s wacu i t-kkaten. Asmi ifaq Dey n Lezzayer tamaneɣt u iban-d d akken seg Wat Yanni i d-tusa tyita, inuda ɣef wamek ara yefru tamsalt-a. yenna-asen ad asen-yefk tiferkiwin timeqqranin i tfellaḥ deg Mitija, awi-d kan ad as-tixren i usekkak-agi.Syin, rran-asen-d Wat Yanni, nnan-as :’’ma tebɣiḍ ad nruḥ ɣer Mitija, awi-aɣ-in ɣer din adrar n Ǧerǧer, axater yal mi ara d-nekker sbeḥ, nettwali-t’’. Acu kan,deg taggara,ufan-d tifrat, bnan-asen Iṭekiyen lǧameɛ deg Wat Yanni i mazal ar ass-a.

  Kra n wawal ɣef Lmulud At Mɛemmer 

 Aṭas ur neẓri ara azal n Dda Lmulud armi d asmi yemmut. Asmi akken yemḍel, walan d akken mačči d izli n yimdanen i d-yeqqersen ɣer Tewrirt. Ussan-d seg yal tama n tmurt, ussan-d ula seg berra…Ass-nni, faqqen akken ma llan s wazal n urgaz-agi. Acu kan, tikwal ad as-tiniḍ sɛan ‘’lḥeqq’’ imi argaz-agi ur yessemɣar ara iman-is : yettɣimi deg leqhawi, ileɛɛeb duminu akked medden akken llan ; ur yessemɣar ara iman-is. Yettruḥu ɣer lexla-s ixeddem-itt. Yiwet n tikkelt mi d-yuɣal, dɣa, deg lexla, yuɣ lḥal inehher-d aɣyul, yewwi-d fell-as isɣaren. Deg ubrid mi iteddu s axxam, yemlal-d kra n yiṛumyen, ttnadin fell-as. Sseqsa-t ɣef wanda ara afen Mouloud Mammeri, meɛna netta ur asen-yerri ara. Ihi, dduklen yid-s ttqessiren. Acu kan mi akken ttmeslayen gar-asen, wehmen s tmussni n umeksa am wagi. Armi dayen yewwḍ Dda Lmulud s axxam-is i asen-yenna tidet. 

  Youcef Oukaci d Si Mohand Ou Mhand deg Wat Wanni. 

 Yezga Youcef Oukaci d Si Mohand Ou Mhand deg Wat Yanni, yal wa deg tallit-is. Youcef Oukaci ssawalen-as-d i wakken ad asen-yefru timsal. Mačči d imusnawen i xuṣṣen, meɛna netta ur yezmir ara ad yejbed ɣer tama, ad yeǧǧ tayeḍ imi mačči n dinna. Netta iferru-asen timsal, nutni ttkabaren-t s lɣella i iwejden.

  Ula d Si Mohand Ou Mhand, iḥemmel tama-nni. Yewwi-d ula d asefru fell-asen : 

 <em>Ttwab yeɣleb tamussni,</em>

 <em>Ttwab s At Yanni, </em>

 <em>Ɣur-sen d lɛadad kamel.</em>

 <em>Ɣur-sen d imezgi,</em>

 <em>Mačči d inebgi,</em>

 <em>Win tufiḍ, ad yessiwel.</em>

 <em>Ucbiḥ yeɣran di lemɛani,</em>

 <em>Mesbuɣ di lwali,</em>

 <em>Anda yedda d imsellek’’.</em>

  Kra n yismawen. 

 Mačči d yiwen neɣ d sin i d-tefka tama-agi, ama seg tama n tsekla d yidles neɣ seg tama n waddal. Nezmer ad nebder kra : Mouloud Mammeri, Ramdane Achab, Mohamed Arkoun, Hamid Cheriet (Idir), Arezki Metref, Brahim Izri, Slimane Hachi, Hakim Meddane, Maheddine Khalef, Kasdi Merbah, Brahim Zafour, Bitam…atg Deg taggara, ad snemreɣ tawacult Boughareb s umecṭuḥ d umeqqran, ladɣa ameɣnas ameqqran n tmaziɣt Makhlouf, Mohamed Haouche, aselway n Tiddukla n yiḥeddaden n lfeṭṭa n At Yanni, Amin Degheb, amaray amatu n Tiddukla, mebla ma ttuɣ imezdaɣ akken ma llan. 

<p style="text-align: right;">   Hocine.M 

  
 Tella, am tal tikkelt, Tdukkla Tadelsant Adrar n Fad di ttiɛad ass n arim iɛeddan 1 n yennayer ilmend n usfuggel n wayyur-a ed useggas amaynut n yimaziɣen. Aṭas ihi n warmuden i yettwajerrden deg wahil deg teɣzi n wass-nni n umenzu n yennayer. Imi dɣa ɣef ttmenya n tnezzayt, ttwaldin yizenqan ed texxamin i temzikknin yemgerraden, ideg kra n yilemẓiyen hwant-asen tduba-nni (ṭṭwabel) i d-yeskanayen aṭas n tɣawsiwin: ama d tid n tgemmi tangawt (patrimoine matériel) n Ayt Smaɛel ed Tmurt n Yizwawen s umata, neɣ d idlisen seg temkardit n tdukkla, neɣ ulama d tiwlafin i d-yettarran amdan cwiṭ ɣer umezruy. Ɣef 09:00, imir-n i yebda umsiẓwer adelsan akked umsiẓwer n wunud (plat) akk ifazzen. Meḥsub, tismaɛlanin llant ttwanecdent i yiwen n ukayad: tin i d-inawlen unud n lɛali ɣef usiḍen n tesqamut, ad tawi arraz ɣef wanect-a. Yuɣ lḥal, d tawacult n mass Ɛebdun Smaɛil i yewwin arraz amezwaru ɣer taggara. Dima ɣef warmuden n umenzu n yennayer, Tidukkla Tadelsant Adrar n Fad tesbens iɛebbaḍ mettwal 11sr00 s yiwet n tgella tansayant, neɣ swayen mu neqqar tirqiqin(tiɣrifin). Kra n win i d-ibekkren yerra-d awellih-is ɣer wayen tga tdukkla, yeɛreḍ seg wučči-nni yessxafayen, i isemmɣen s zzit n uzemmur, sɣur ifassen n yiɛeggalen n Tdukkla. Mi iɛedda uččay n tzeggant n wass, wid yerza yidles ed tutlayt-nsen ḥeḍren i usarag i d-iga umaru Mhenni Xalifi ɣef wungal-is amaynut « Asdawan ». Ameskar-is yemmeslay-d s umata ɣef wayen i d-yewwi ungal-a d amaynu, akked yisental i yesqerdec agensu-s (daxel-is); ama d tasenmettit, neɣ d tifelseft, neɣ d taluft n tmagit, neɣ d tussna, neɣ d tasret…atg. Taqaɛet ur tella ara teččur aṭas almi i d-iban dakken ɣas ad yili usneɣmes (information), win ur nettak azal i wayen yesɛan azal drus i yellan ad as-txedmeḍ akken ad t-id-terreḍ s abrid. Timlilit-a n usarag teḍfer-it-id syin ɣer-s, tnezzut n ubuddu n sin n yidlisen n umaru-ya: ammud n yisefra « Nnehda n uḥulfu », i d-yeffɣen ɣer teẓrigin Tira. Akked wungal amaynut s uzwel n « Asdawan », i d-yeffɣen deg wayyur aneggaru n useggas yezrin 2014. Mi i d-tettekcam akken tmeddit kra kra, yezrurreq-d unalas ilemẓi Fares Idir i wudmawen n warrac ineglusen akked wid merra i iḥemmlen amaḍal n usugen. Dɣa mi ẓran kan bu tmucuha i ssnen yakan, bdan azmummeg send ad tebdu tmacahut. Fares yeẓuɣɣer-iten ɣer yiwen n umaḍal n setta seg settin s snat neɣ kraḍ n tmucuha. Ma yella d ccna n yilemẓi Yugurten Wali, i d-yessufɣen aḍebsi amaynut ula d netta, almi i d-yella sem-a (lǧemɛa) iɛeddan, mi akken i d-yetteɣlay yiḍ ɣef Udrar n Fad.

<p style="text-align: right;">Mhenni Xalifi

  
 Deg taddart n Ait Kheir, yetabaɛen ɣer tɣiwant n Ait Kellili deg tama n Mekla, teḍra-d tezrigt tis snat n rreḥba taɣelnawt n ufexxar n taddart n Ait Kheir. D tajmilt i tlawin merrra n taddart-agi i ixeddmen talaɣt, am wakken daɣen i tt-gan d tajmilt i sin n yimnuda imeqqranen deg uḥric-agi, wigi Jean Bernard Moreau akked Hélène Balfet. Tella-d tfaska-a s ddaw leɛnaya n lwali n Tizi Uzzu, am wakken diɣen i ttekkin waṭas n yimsuddsen, gar-asen: Tiddukkla tadelsant “ Iselqam n Talaɣt” n Ait Kheir, tasqamut n taddart-agi, Tanmehla n yidles n Tizi Uzzu. S talellt n Usqamu aɣerfan n lwilaya (APW) akked ladayra n Mekla, tiɣiwanin n Ait Khellili, Mekla akked Souamaa. Aseggas-agi, ttekant deg-s 4 n lwilayat-agi : Tamanraset, Sétif, Ain Defla, Lezzayer Tamanaɣt, akked yimsikniyen i d-yerzan deg yal tama n lwilaya n Tizi Uzzu. Tikkelt-agi, llan azal n 150 n yimsikniyen, i ixedmen ugar n 20 n temsikniyin yecban: Nnḥas, talaɣt, tiqnedyar n Leqbayel akked tid n Tamenraset, tamemt, lfeṭṭa, lxedma n usɣar, zzit uzemmur d ṣṣabun-is, llan-d ula d isenza s ubuddu n yidlisen. Tafaska-agi deg tezrigt-is tis snat, yeldi-tt s wudem unṣib, taṣebḥit n wass-nni n ttlata 18 yulyu 2017, lwali n Tizi Uzzu akked tnemhalt n yidles. Temdel tiwwura-s ass-nni n ssebt 22 yulyu 2017. Ma dayen i d-yufraraen deg wahil yella-d akka. Deg wass amezru, tella-d tulya tunṣibt ɣef 10 h 00 n ṣṣbaḥ, syin akkin ɣef 11 h 00 sneɛtent-d tlemeẓyin n taddart-agi amek xeddmen afexxar, ma ɣef 13h00 d afella tella-d tukci n warrazen i tlawin n taddart-agi i ixeddmen talaɣt, llan-d daɣen yiḍebbalen d tɣuri n yisefra. Deg wass wis sin, 19 yulyu 2017, seg 13h00 alamma d 22h00, llan-d yiḍebbalen i d-yewwin kra n zedwat, tella-d diɣ tɣuri n yisefra akked turart n yiwet n tceqquct n umezgun. Ma seg 22h00, tella-d tmeɣra n ccna sɣur Boualem Chakker akked Siham Siti. Ma deg tlemmast n wass, llan-d sin n yisaragen ɣef sin-nni n yimnuda iwumi tuɣal tejmilt, wigi d Jean Bernard Moreau akked Hélène Balfet. Isaragen-agi, xedmen-ten-id sin n yiselmaden deg tesdawit n Tizi Uzzu, wigi d Mass Dahmani Mohamed akked Massa Saheb Djamila. Deg wass wis rebɛa, 20 yulyu 2017, seg 13h00 alamma d 22h00, llan-d yiḍebbalen i d-yewwin kra n zedwat, tella-d diɣ tɣuri n yisefra akked turart n yiwet n tceqquct n umezgun. Ma seg 22h00, yella-d usenɛet n usaru “Asaruf” n Younes Boudaoued. Ma deg tlemmast n wass, yella-d yiwen usarag ɣef yizamulen n rrqem yellan deg talaɣt, d asarag i d-yefka Mass Dahmani Mohamed, d aselmad deg tesdawit n Lmulud At Mɛemmer. Ma seg 17h00 alamma 20h00, yella-d usenɛet n wamek i d-yettili zzwaǧ n zik, d aḥric amezwaru, azekka-nni n lǧemɛa kemmlen-d aḥric wis sin. Ma deg wass uqbel aneggaru, taṣebḥit n wass, llan-d yiḍebbalen i d-yewwin kra n zedwat, tella-d diɣ tɣuri n yisefra akked turart n yiwet n tceqquct n umezgun. Ma i tmeddit, yella-d usarag ɣef tɣerma n Koukou, ixdem-it Mass Mohand Boukhetouche. Ma d ass aneggaru n tfaska-agi, yella-d sendiḍelli n ssebt 22 yulyu 2017. Ayen i d-yufraren deg-s d tukci n warrazen d yigerdasen n uttekki, akked tmeɣra n cca ideg ɣennan aṭas n yifennanen. Ad d-nesmekti belli timesikniyin-agi, yal ass beddunt ɣef 08h00 n ṣṣbaḥ alamma d 20h00 n yiḍ, ɣef teɣzi n 5 wussan.

  Adaoun Abdelghani 

  
 I lmend n umagger n tefsut, Amezday adelsan ussnan CCS n taddart n Yiger Ali akked Umezday n unadi d usekfel n At wnir di tɣiwant n Ferɛun di tama n Bgayet , heggan-d yiwen n wahil d amerkanti êf teɣzi n sin wussan si 17 ar 18 di Meɣres. Ass-nni n n lǧemɛa, teldi temsikent ideg i d-ttusnaɛ-tent waṭas n tugniwin ɣef tguliwin swayes ttmagaren tafsut di temnaḍin yemxalafen n tmurt n leqbayel, ladɣa seksu ifuren ɣef yizẓuran n uderyis. Ɣef lewhi n 14H, yella-d yiwen usarag sɣur Mass Karim Ccix ɣef udlis yura s uzwel «Aderyis». Yewwi-d awal ɣef yimɣi d wazal-is ɣef tezmert n umdan , syin akkin yeldi uskasi ɣef wayen i d-icudden ɣer wansayen n temnaṭ-agi s umata. Ar tagara, yella-d lbiɛ n udlis n umaru s ubudu. Ɣef lewhi n 16h, d asgunfu s yiwet n tceqquft n umezgun i tessuli «Tarbaɛt tiziri» n Tidukkla tadelsant Tifritin. Deg wass wis sin 18 di meɣres, ikemmel leqdic s yiwen n usarag i d-yewwi mass Rachid Oulebsir ɣef tgemmi n yimaziɣen gar zik d tura. Syin akkin, yella-d imekli s seksu d uderyis. Tameddit n wass maḍi, tettusnaɛt-d yiwet n tceqquft n umezgun s zwel «Taxelwit n cciṭan» i d-turar terbaɛt n yinemlayen n Umizur. Ɣer lewhi n tmeddit, ttunefken warrazen i wid iqedcen. Tekfa tmeɣra n tefsut s yisefra d ccnawi .iswi nneɣ : «d aseḥbiber ɣef wansayen d laɛwayed id-ǧǧan yimezwura-nneɣ, iwakken tisutwin id-yettnekaren ad tent-kemlen» id-yenna yiwen uɛeggal n tidukla Mass farid mellahi .

<p style="text-align: right;"> B. Benhamouche 

<div> 
  
  Iḥricen :  6, akud i uheggi : 5’, akud i usewwi : 5’, takalurit: 221 K deg 1 n uḥric (Calories)

  Isufar :  8 n tmellalin, 8 n tɣejawin tieqqranin n uwren arqaq, 3 n tɣenjawin timeqranin n ssker, 1 n tculliḍt n yiɣes akruran ( levure chimique), 1 n culliḍt n ssker n twanilt ( vanille) Tament 

  Aheggi  

 Rwi timellalin , rnu ɣer ɣur-sent ssker , tawanilt, awren, akked yiɣes .Rwi kra din . Sizɣel-d zzit di tseḥḥant , smir arekti-nni , err-as tadimt , tesewweḍ-tt s tmes taḥlawant. Mi yewwa yiwen n wuden , tti timcewwect ɣef wudem wis sin . Sizɣel-d tament di tṭawat , mi tefsi , smir-itt ɣef temcewwect , sakin sers-itt-id ad temmeč akken tebɣiḍ ( D tazeqqalt neɣ akken-nniḍen ) S tezmert-nnwen .

<p style="text-align: right;"> Sɣur DAYA 

  
 I wakken ad yeɛmer tizeɣwa-s s yinelmaden i lmend n unekcum aɣurbiz deg ctember i d-iteddun, aɣerbaz “Inas” n Montréal deg tmurt n Canada yessewjed yiwen n wahil n taywaltbeddemma anda i d-yenced imawlan n warrac yettidiren di tmurt-a i wakken ad jerden tarwa-nsendeg uɣerbaz-a anda ara lemden tutlayt-nsentayemmat. Ɣas akka aɣerbaz-a yeldi yakan tiwwura-s seg useggas n 2009, mazal ur yewwiḍ ara lebɣi-s s ujmaɛ n waṭas n yinelmaden. Deg yiwen n ulɣu i d-iger,dɣa,beddemma, yesḥassef aṭas imi tazzla n waṭas n yimdanen tettili-d ɣer tmeɣriwin mačči s almad n tmaziɣt. Ulamma, tamurt n Canada d tin ur nessexdem ara iɛewwiqen sdat uselmed n tutlayin tinaṣliyin yecban mandarin, hindi, taɛrabt d tmaziɣt. D tagnit, ahat, i ilaq ad tettufares i wuẓu n tutlayt n Masensen, seg-s ahat daɣ ad d-ilin waṭas n yinadiyin usnanen n tarwa-s dinna. <span style="white-space: pre;"> </span> 

<p style="text-align: right;"> S. M 

  
 <span style="text-decoration: underline;"><span style="text-decoration: underline;"> Isufar </span></span>

 – 1 n tbaṭaṭat tameqqrant – 1 n tebṣelt – 15 n tewriqin n nneɛneɛ tizegzawin – Aksum, lmelḥ d ifelfel leḥlu – 1/2 n tɣenjawt n lqahwa n lkemmun – 1/2 n tɣenjawt n lqahwa n yifelfel yeẓdan – 1n tmellalt – 15 n tewriqin n Brik – Zzit n lqelyan  

 <span style="text-decoration: underline;">  </span>

 

  <span style="text-decoration: underline;"><span style="text-decoration: underline;">Aheggi</span></span> 

 Sqecret tibṣelt, terremt daxel n tmeqlit ad d-teqlu s zzit i wazal n 5’. Rnut-as aksum, tanfem-as ad yeww azal n n 10’. Rret kulec daxel n uḍebsi, ternum lbaṭaṭa (yuɣ lḥal tewwa), yettwagezmen d iḥricen imecṭaḥ. Gezmet nneɛneɛ tesxelḍem-t d isufar-nni-nniḍen, rnu tamellalt. Gezmet tawriqt n Brik ɣef sin, ḍebbqet-t i wakken ad tuɣal d amkerdis, syin terrem s daxel-is ayen akken i d-theggam. Qlut-t daxel n zzit azal n 3’ yal tama.

  S tezmert-nwen Sɣur Daya 

  
 Yessufeɣ-d ussan-a iɛeddan umaru Racid Ḥituc adlis-is amezwaru s tezwawt, mbeɛd wid i yura s tutlayt tafransist. D adlis n 99 n yisebtar i izewwel « Ammud n tlufa », i d-yeffɣen ɣer teẓrigin La Pensée n Tizi Uzzu. Deg-s, ad naf ddeqs n wayen yellan deg tneḍruyin-a. Ilul Racid Ḥituc ass n 9 deg mayyu n useggas n 1962. Yettwassen ladɣa s timmeɣnest-is d wawal-is urẓin segmi yella d ameẓyan.

  M. K. 

  
<p style="text-align: center;">Muḥemmed neɣ Masin Uharun, ilul deg Tefrit deg useggas1949. Yegujjel kanakken d ameẓẓyan mi yeɣli baba-s d ameɣras deg ugni n yiseɣ deg useggas 1958. Mi yella yettheggi duktura-ines deg tsengama taɣisant deg tesdawit n Lezzayer tamanaɣt, yekker-asen i yirmad isertanen deg Tuddsa n Yifadden Imaziɣen (OFB) ideg yella d yiwen seg wid i tt-id-isbedden. Mi d-teḍra taluft-nni n “wid isersen lbumbat” anda i t-id-ssekkin deg-s deg 1976, yettwaṭṭef, yuɣal gren-t ɣer usekref n Taẓult (Lambèse), almi d 1987 i as-d-serrḥen. Yella d aɛeggal amentam n Umussu Adelsan Amaziɣ (MCB), tudert-is, yefka-tt akk i uselmed n tutlayt tamaziɣt, d unadi deg tjerrumt tamaziɣt. Yemmut ass n 22 mayyu 1996, tamentilt n tmettant-is d ccwami i d-yeǧǧa uqehher i t-qehhren deg lḥebs. Kra n tejmilt ara s-Nerr drus.D argaz yuklalen ugar n waya imi TUDERT-est isureg-il ɣef tikkelt i wiyaḍ. Tamaziɣt yuɣen Abrid n nnger mebla lebɣi-s, isebbel-comme iman-est ad Akken d-tuɣal seg tmettant i as-d-Heggan u ar ass-a ttheggin-as-d wid urǧin UWIN-tt deg wul-nsen. Yelha suis un ur ntettu ara imdanen h Masin Uharun …

<p style="text-align: center;"> 

<p style="text-align: center;"> 

<p style="text-align: center;">Baba-s yemmut d ameɣras

<p style="text-align: center;">Tigujjelt Yewwi-tt d aɛwin

<p style="text-align: center;">Je t-id-isekkren d yemma-s

<p style="text-align: center;">Yerwan lḥif n taǧǧalin

<p style="text-align: center;">Taqbaylit Layas de teqḍeɛ

<p style="text-align: center;">Ḥemmlent-tt terẓaganin

<p style="text-align: center;">D aqcic meẓẓiyen yeqqar

<p style="text-align: center;">Lihana tsenta accaren

<p style="text-align: center;">Ɣas ma iɛebbaḍ d ilmawen

<p style="text-align: center;">Deg uɣerbaz yezga yeẓẓwer

<p style="text-align: center;">Tiqenṭert n ad temẓi tt-yezger

<p style="text-align: center;">Yewweḍ d argaz yessaramen

<p style="text-align: center;">Yedder talith n ugdal

<p style="text-align: center;">Tilelli gezmen-que IFER

<p style="text-align: center;">Taqbaylit kksen-comme Awal

<p style="text-align: center;">Deg uxxam ilaq annonce Teffer

<p style="text-align: center;">Je taɛrabt azal fkan

<p style="text-align: center;">Ssulin-tt s igenni annonce tefferfer

<p style="text-align: center;">Yugi lbaṭel s wacciwen

<p style="text-align: center;">Yid-s ur yennuɣ yeḥbis

<p style="text-align: center;">S Tfinaɣ irgel ilmawen

<p style="text-align: center;">Yessakay deg tmital-est

<p style="text-align: center;">Yettfelliq deg (yi) kiddiben

<p style="text-align: center;">I d-yeɣlin ɣef tmurt-est

<p style="text-align: center;">Dergen de wallen-est ITIJ

<p style="text-align: center;">Gren-t deg umruj aberkan

<p style="text-align: center;">Tasa n tyemmat tettlejlij

<p style="text-align: center;">Truḥ d asfel ur tuksan

<p style="text-align: center;">Un Zher yewwan deg yirij

<p style="text-align: center;">Dayen kuffren wulawen

<p style="text-align: center;">Nhedder ass-a s tfenṭazit

<p style="text-align: center;">Neqqar-d ayen ur d-nenni

<p style="text-align: center;">Awal nerfed-il s teqbaylit

<p style="text-align: center;">Nessaweḍ-il nnig n yigenni

<p style="text-align: center;">Un Masin nuzen-ak-n talwit

<p style="text-align: center;">ak Ad nini: « tanemmirt !! »

<p style="text-align: center;">Imi tekkiḍ deg lebni.

<p style="text-align: center;"> 

<p style="text-align: center;">Malek Houd

  
 Ddurt-agi yezrin, taddert n Wagarsafen n tγiwant n at-yeğğar, dayra n Wizgan tufrar-d deg wemḍiq amezwaru n temzizilt Σissat Rabaḥ n taddet zeddigen. Leqdic-agi tesdurit-id tzeqqa meqren n wexxam n yedles n mulud At-Mεemmar n Tizi-Wezzu s leḥdur n deqs n yemḍebren taεna temsalt. Timzizelt-agi tettili-d yal seggas, yettheggi-t-id wesqamu aγerfan n ugarzu n Tizi-Wezzu, d asebγes n tudrin leqbayel akken ad-saḥbibrent γef tezdeg n twenaḍt d ugama.

 Timzizelt n useggas-a ukkant deg-s 62 n tudrin yemgaraden n lwilaya n Tizi-Wezzu d 12 n tγiwanin. Taddert n Yigarsafen tḥella-d amḍiq amenzu s ugemmuḍ n 97 n tneqiḍin γef 100. Ma yella d tudrin niḍen id-itebεen s deffir, Tizi-Umalu n tγiwant Abi-Yusef s 87 n tneqqiḍin, syen ternna-d taddert n Swamaε deg wemkan wis kraḍ (03), d taddert n At-Waεban deg wemkan wis ukkuz (04)

 AGARSAFEN,  tezga-d deg umalu n wedrar Ukfadu, di tɣiwant n At Yeǧǧar i d-yezgan deg usamar n temdint n Tizi Wezzu. Tezga-d ger isafen, deg irebbi n wakkal-is  i tella tɣiwant. Tebɛed azal n 70 i kilumitren ɣef temdint n Tizi Wezzu, azal n 25 ikilumitren ɣef temdint n Yiɛeẓẓugen, tajumma-s 3 n yigeṭṭaren. Aɛlayet ɣef yilel azal n 890 n lmitrat, ɣur-s ugar n 4000 imezdaɣ, ɣur-s 37 n yismawen n twacult, tebḍa ɣef semmus (05) n yiderma : Imarjanen, At Urabaḥ, Ibaxucen, Iqessuyen, Iẓeniɛen, yal adrum ad naf deg-s ugar n ukuẓ (04) n yisemawen n twacult.

 Taddart n WAGARSAFEN tezga-d gar sin isaffen, asif n Rridan i d-yettawin seg usamar, si teẓgi n Ukfadu, ɣer unẓul, akked d wasif n Lɛebd n lɛali i d-isubben deg ugafa ɣer unẓul. Sin n yisaffen-agi mlalen deg unẓul n taddart, deg umkan iwumi qqaren At Ḥendis, d asif yeffeɣ ɣer wasif usardun. Agarsafen d isem i d-yussan di sin wawalen : “Gar” akked “Isaffen», di sin wawalen-agi i d-yeffeɣ yisem n taddart AGARSAFEN.

 Taddart tecbeḥ s warraw-is, s tdukli n yimezdeɣ-is, s tayri i ten-icudden ɣur-s, yal wa s wayen i umi yezmer, yal wa swayen yessen. Wa yefka-d kra si texriṭ-is, wa yewwet s yiɣil-is, yefka-d tazmert-is, wa yefka-d tikti-s, wa yefka-d rray-is… Iɛeggalen n tesqamut iqeddcen ɣef taddart d wid yettazzalen sbaḥ tameddit fell-as, d wid iqeddcen ɣef taddart war iḍes, war asgunfu, bedden, sbedden ccan n taddart. Ɣer yidis n yirgazen, ad naf daɣen tulawin n taddart iqeddcen ɣer tama n wargaz, tt-id yeggaren afud akked tebɣest i yirgazen akked yilmeẓyen. Imezdaɣ n taddart sumata akken, si tqernit ufella ar taqenit n wadda, xarṣum ilmeẓyen, warǧin smeɛẓegen i teɣri n yiɛeggalen n tesqamut n taddart, ɣur-sen tabɣest am tyuga igerzen, yal ass wejden ad fken iɣallen-nsen d wayen akk iwumi zemren i taddart. Warǧin qqimen ur ḥdiren ara i lejmaɛ n taddart. Ula d igerdan imecṭaḥ ggaren iman-nsen akken ad xedmen ɣef taddart, ḥemmlen ad ikin deg lxedma d-yettilin, aladra ayen akk fessusen fell-asen, ttawin-d amedya seg yimeqranen iqedcen, acku azekka d nnuba-nsen ula d nutni ad refden taddart-nsen.

 Afud igarzen d tebγest iğğahden i taddert n yigarsafen.

<p style="text-align: right;"> Islam Bessaci 

  
 Hakim Allaoua, d ilemzi, ilul deg useggas 1976 deg tɣiwant n Uqbu, yeɣra deg uɣerbaz alemmas amaynut iwumi qqaren tura Yusef Ben Berkan, syin akkin yexdem asileɣ deg waddal akked umahil-is deg yiwen n lweqt. Akka tura d aselmad de CFPA u d aselmad n lkarati i warrac. Yebda ilemmed addal deg useggas, yewwi la première dan ɣer ORB Akbou deg useggas 1994 ma tis snat (2e dan) deg useggas 1997 s lmendad n yisleɣmayen ijupunen. Xelqen-d Tiddukkla SAMA (Sport et art martiaux d Akbou) deg useggas 2004, syin wwin-d arraz aɣelnaw amezwaru n teqcicin (cadette), amekkan wis tlata deg useggas 2006. Am wakken teṭṭef yiwet n teqcict-nniḍen amekkan wis tlata (Kumité individuel). Ma deg useggas 2013, ṭṭfen amekkan amezwaru deg talɣuɣa n Lezzayer (Kata-équipe) deg tzeqqa n Harcha. Yewwi-d, diɣ, yiwen unelmad arraz-nniḍen s timmad-is. Ɣer tama n Allaoua Hakim, tella tmeṭṭut-is Fouzia i yesɛan (2e dan) i d-yewwin arraz wis sin deg telɣuɣa n Lezzayer deg useggas 2004, tesselmad arrac imecṭaḥ, ma d netta yesselmad wid itekken deg temsizzilin u yettheggi akka tura (4e dan). Ma ɣef wamek i yessaweḍ ad yexdem sin yimahilen, aselmed akked waddal yenna-d Mass Allaoua : ‘’ aselmed n lkarati, yettili-d timeddiyin n wass akked taggara n ddurt, ma d aselmed di CFPA am nekk am ixeddamen. Bedduɣ ɣef 8 n sbeh, ttfakkaɣ ɣef 4 n tmeddit. Yuεer ad tent-tjemεed di snat, d acu kan yuɣal ɣer tuddsa n wakud n umdan. Nεeggu aṭas, d acu arrac-a uklalen ad yerr walebεed lwelha ɣur-sen’’.. Gar yinelmaden i d-yewwin arrazen, ad nebder : Ourtilane Fazia, Cherdouh Ldjida, Ourtilane Souhila, Ourtilane Yuba, Benadjaoud Lehlou, Mezrani Lekehel d wiyaḍ… 

<p style="text-align: right;"> Hakim Ibaliden 

<div> 
  
 Am wakken texdem iseggasen yezrin mi ten-tebda, mazal taɣiwant n Ayt Smaɛel tettsemmid ula d aseggas-a iqeddicen-is yerzan areqqeɛ n yiberdan yettwaɣen. Mbeɛd mi tefra yakan deg wayyuren iɛeddan aseggem n kra n yiberdan-nni, gar-asen wid n At Tɛisiwt yeqqnen ɣer Tɛinsert, Tigratin, Tala n Tewrirt, Burafaɛ, Bumeǧber&amp;hellip,; atg, tuɣal-d ussan-a ineggura ad telhu d widak i d-yeqqimen am Magaẓ, Leɛnaser, Talaɛṭa d wiyeḍ. Seld asuter n yimezdaɣ n taddart deg yimdebbren n tɣawant-nsen, d rray n lebɣi imezdi n yineggura-a, akked leɛtab n yixeddamen i yettarran aɛdaz deg tesga, ttilin di ttiɛad yal mara ttwasran, lecɣal n useggem n yiberdan n temnaḍt n Ayt Smaɛel simmal ttenqasen. Neɣ nezmer ad d-nini simmal tettifsus teɛkemt-nsen, teddun ad kfun merra yid-sen. Imi ɣef wawal n uselway n tɣiwant mass Sadeq Rebbaɛi yir iberdan qqelen-d qrib merra d lɛali-ten, ḥaca mazal amur amecṭuḥ maḍi i yettraǧun nnuba-nsen, am win n Tecruft yettawin ɣer Kefrida, akken ad yili uqeddic d ummid war lexsas. Asenfar-a yuɣ lḥal d win yeskecmen tumert deg yimezdaɣ n taddart n Ayt Smaɛel. Imi nnig ucebbeḥ n temnaḍt s yiberdan imaynuten, ula d ttawilat n tikli d nnqel n wayen iweɛren, seg d ɣer sdat tnezduɣin, neɣ seg d ɣer daxel yixxamen, uɣalen sehlen. Ma nefka-d amedya, ad d-nebder abrid yettawin ɣer Tala n Uregrag, i niqal yeččur d iẓra i yessewɛiren tiddi ama i umdan neɣ i tkerrust. Maca taggara-a yettwakkes wugur i waṭas n lɣaci i irezzun ɣer ɣur-s, ladɣa deg unebdu, mi d-yuɣal ubrid-nni am tmeḥḥart i yemmug.

  Kaisa Khalifi 

  
 Am yal taddart neɣ tamnaḍt seg temnaḍin n Leqbayel, yal ta amek tesfugul ansayen-is ( Taεacurt, Lmulud, Yennayen…). Ass-agi, nerza ɣer snat n tuddar deg tɣiwant n At Xellili, i wakken ad nẓer amek sfugulen Taεacurt.

 Deg taddart n At Xir, taɣiwant n At Xellili deg tama n Meqlaε i ibeεden azal n 60 n likilumitr ɣef temdint n Tizi Uzzu, yal aseggas txeddem taεacurt. Tebda ass-nni n larebeεa, 12/10/2016 almi d 15/10/2016, deg tlemmast n taddart-agi. Tettwassen taddart-agi s ufexxar, imi xedmen, yakan, tazrigt tamezwarut n tfaska n ufexxar deg taddart-a, seg 01-03/06/2016, imi, daɣen, azal n 70 n twaculin-is, xeddment afexxar. Tiddukla tadelsant “Isselqam n Talaɣt” n taddart n At Xir d tesqamut n taddart-agi, tanmehla n yidles n Tizi Uzzu, dayra n Meqlaε d tɣiwant n At Xellil, suddsen-d yiwen n leqdic adelsan, ideg sfuglen ansay n Tεacurt. Deg-s, gan aṭas n temsikniyin: lfeṭṭa, idlisen, tamemt, afexxar, tiqendyar n leqbayel, ijeqduren n usɣar, zzit uzemmur, allalen iqburen…atg. Am wakken, daɣen, yella ccna, isefra, ticeqqufin n umezgun, llan ula d iḍebalen. Deg wass amezwaru, 12/10/2016, tella-d yiwet n tejmilt i uḍebbal ameqqran n taddart, “Dda M’barek Tidaf” ad t-yerhem Rebbi. Dɣa sersen tameqqunt n yijeğğigen ɣef uẓekka-as, ɣef 10h n ssbaḥ. D tinagiyin ɣef tudert-is sɣur yimeddukkal-is d twacult-is. Ma deg sin wussan-nni-nniḍen, 13-14/10/2016, llant-d aṭas n temsikniyin n lfeṭṭa, idlisen, tamemt, afexxar d waṭas n trebuyaε n yiḍebalen d kra n tezlatin sɣur aṭas n yifennanen. Ma deg wass aneggaru, 15/10/2016, tella-d yiwet n tejmilt s wazal-is i uḍebbal n taddart “Dda M’barek Tidaf», ideg wwtent aṭas n trebuyaε n yiḍebbalen. Syin akkin, kfan-tt s tmeɣra meqqren, ideg ccnan aṭas n yinaẓuren gar-asen: Karim Khelfaoui, Remdan Mechache, Yousef Guerbas… Di tirza-nneɣ ɣer taddart-agi, nemlal-d aselway n tiddukla tadelsant, Karim Taguine, yenna-aɣ-d: ‘’ad inniɣ Taεacurt tamerbuḥt i yal azzayri, ncallah s kra win i d-yusan ɣer dagi, ɣer taddart-nneɣ, ad as-yeεjeb lḥal. Nekni, si tama-nneɣ, nexdem akk ayen iwumi nezmer, i wakken ad d-asen ferḥen , u ad uɣalen ferḥen. Ad inniɣ tanemmirt s tussda i widak akk i d-iruḥen d wid akk i d-yefkan afus n tallelt i wakken ad d-tili tmeɣra-a meqqren. Tanemmirt, daɣen, i uɣmis n yimaziɣen. Ad d-nesmekti belli d tiddukla tadelsant “Isselqam n talaɣt” n taddart-agi n At Xir, i d-iheggan leqdic-agi adelsan. Tebda leqdicat-is idelsanen deg useggas n 1991. D nettat i d-ittheggin yal aseggas tameɣra-agi meqqren. Ma deg taddart n Leɣrus, taɣiwant n At Xellili deg tama n Meqlaε. i ibeεdn s wazal n 55 n likilumitr ɣef temdint n Tizi Uzzu, yal aseggas txeddem timecreḍt deg tεacurt. Taseqamut n taddart d imezdaɣ-is, suddsen-d yiwet n lewziεa, ideg seččen akk taddart s uksum. Anida i d-tella yiwet lweεda, ideg i d-fkan At taddart 2 yizgaren i wakken ad ten-zlun d waṭas n yidrimen ara tessexdem taddart deg useddu n yisenfaren n unegmu. Ass-nni n taεacurt, 12/10/2016, εeddan-d akk ɣef yixxamen n taddart s tawwurt s tewwurt, jemεen timellalin d ufḍir (aḥeddur), u ad rnun idrimen. Syin akkin, wwin-ten akk ɣer tejmaεt n taddart. Aksum-nni, ferqen-t ɣef wat taddart, yal yiwen yewwi amur-is ula d timellalen d ufḍir yal yiwen s leḥq-is. Ma d idrimen-nni, gan-ten deg texriḍt n taddart, mi ten-ḥwajen ad ten-id-kksen. Ad d-nesmekti belli taddart-agi, tettekki deg temsizzelt-nni n tezdeg “Aissat Rabah” n lwilaya n Tizi Uzzu, deg tezrigt-is tis 4.

<p style="text-align: center;"> Deg tɣiwant n Ain El Hemmam 

 Am yal aseggas, imezdaɣ n Michli sfugulen taɛacurt , ama s tmezla n yizgaren neɣ n wakraren. Ttawin lewɛadi ɣer lemqamat am Jeddi Mengellat neɣ Ccix Muḥend , imi seg zik ttasen-d ula seg temnaḍin nniḍen, ttasen-d ula seg Yiɛeẓugen , seg Tizi Uzzu, seg Lezzayer. Aseggas-a, yemxalaf ɣef yiseggasen-nniḍen imi seg zik lemqam n CcixMuḥend yettaɛmar, aseggas –a ikemmel yeɛmer, Dda Lḥusin Ayt Aḥmed yettwanṭel dinna , sdat tewwurt n lemqam n jeddi-s , fursen tagnit wid ur d-nusi ara asmi yenṭel imi ulac ula d abrid imir, dɣa d tagnit n zzyara n lemqam d uẓekka ɣef tikkelt. Yerna mačči ass n tɛacurt kan i d- ttasen ɣer din. Seg wass n tɛacurt, lɣaci, ur ḥebbsen alamma tezri ddurt neɣ snat : yal wa d acu i d-yettawi ɣer dinna ; llant tlawin i d-yerban, ttawint-d igerdan , suffuɣent lwaɛda, tarbut n seksu tameqqrant s uksum d imenda , ttawin-d daɣen tiẓidanin ; llan wid i d-yettawin akraren imuddiren, zellun-ten dinna , deg uxxam n Ccix ; ttasen-d wid yuḍnen, deɛɛun akken ad ḥlun. Wid i d-yettasen mi kecmen ɣer lemqam, ad sersen idrimen , ttubbun ɣer wanu ( lbir) i d-yezgan tama n wadda n uxxam n ccix, ttagmen-d aman, tella dinna tekwat saɣayen ticemmaɛin, ttalin ɣer twacult n Ccix, daɣen, i d-yezgan usawen nnig lemqam, ttawwin-d lfal, lemlaḥ d ssker i lbaraka akken id –qqaren seg leɛwayed n lejdud, yerna aṭas i yettamnen s zzyara-agi, imi d yiwen wansay seg wansayen n leqbayel yellan seg zzman aqbur.

<p style="text-align: right;"> Adaoun Abdelghani / Zakia Ben yahia 

<div style="text-align: right;"> 
  
 Am yal aseggas, mi ara d-taweḍ lɛid tameqqrant, ttheggin-d yimdanen ikerri i tmezliwt. Ma yella tiwaculin n tudrin, ttaɣent-d ɣef zik lḥal ixef-a, neɣ ɛad sɛant-t deg uxxam yakan, ma tiwaculin i izedɣen timdinin, ttɣimint alamma d ussan ineggura i wakken ad d-aɣent ikerri.

 Aya, yesɛa sebba, neɣ ugar n yiwet, imi deg tnezduɣin n temdinin ur yelli ttawil yellan i wakken ad ssensent deg-s ikerri. Ihi, ttɣimint alamma d ussan ineggura uqbel lɛid tameqqrant. Ayagi, igellu-d tikwal s kra n yiɣilifen. Aɣilif amezwaru d akken amdan ara d-yaɣen s lemɣawla aɣersiw-a, ur yesɛi ara aṭas n lxetyar, ama seg tama n ssuma, neɣ seg tama n tezmert n yikerri. Seg wakken iḥar ɣer lbiɛ, anda yufa ad t-id-yaɣ mebla ma iwala lecɣal-nniḍen yerzan ɣer sseḥa n yikerri-nni. 

 Aṭas n yimdanen, dɣa, ur d-nettaɣ ara aɣersiw n lɛid deg yimekwan yettwaheggan s wudem unṣib i lbiɛ n wakraren n lɛid anda llan yimejjayen n lmal i yettɛassan ɣef tezmert n yikerri, meḥsub ma iwulem ad yemzel neɣ ala. Aṭas n wakraren i ihelken iwumi ugin yimejjawen i yimawlan-nsen i wakken ad ten-ssenzen, ɣef wakken i aɣ-d-yenna yiwen seg-sen. Ɣef wakka, dɣa, ttheggin-d yimawlan n yiɣersiwen imekwan n usenzi i yiman-nsen, deg tamiwin yeṭṭurfen, i ibeɛden ɣef wallen n yimḍebbren yettɛassan ɣef lecɣal-agi. Yerna, ɣef wakken i aɣ-d-yenna yiwen n ubabat « Axir ad d-taɣeḍ deg yimekwan-agi yellan berra, deg yiberdan, wala wid-nni yettwaheggan ɣef ddemma. Axater ssuma, temxalaf. Yezmer ad tafeḍ alamma d 4000DA n umgarad gar ssuma n yiwen n yikkeri yesɛan tafekka- kif kif-itt ». Yewweḍ wazal n yikerri deg ssuq, aseggas-a, gar 20 000 DA alamma d 50 000DA d asawen. Acu kan aɣbel ameqqran i walan yimejjayen-agi n yiɣersiwen d akken aksum n wakraren-agi i d-yekkan seg tama n unẓul, ur ittaṭṭaf ara lḥamu mi ara t-tezluḍ. Ma teǧǧiḍ-t kra n tsaɛtin kan mebɛed timezliwt-is, ad yexser. Sebba n waya yekka-d « Seg leɛlaf i tetten. Ulac tuga i asen-ilaqen, tenqes aṭas. Ihi, tteɣramen-asen-tt s wayen-nniḍen, s yisufar-nni i tetten yiyuẓaḍ : akbal d kra n yisufar. Aya, igellu-d s ubeddel n tɣara n uksum n yikerri », i d-yenna yiwen n umejjay n lmal i yettweṣṣin wid-nni ara yezlun ikerri i wakken ad meḍlen deg wakal tacelwidt-nni n waman d yiẓerman n uɣesiw mačči d aḍegger ara ten-ḍeggren, acku ma ččan-ten yiɣesiwen, ad ssuzren lehlakat-nniḍen. « Win yebɣan ad yezlu ikerri-ines deg umekkan yettwaheggan i lemnd n waya, yezmer ad t-yawi ass-nni n lɛid sbeḥ », ikemmel yenna-d umejjay-a. Nessaram d lǧib kan ara tent-yaɣen mačči ula d tazmert n yimdanen. Lɛid tameggazt i yal yiwen.

  Hocine Moula 

  
 Tura deg umaḍal n tsekla ed yidlisen, ur d-nettmaggar kan asnulfu n wa neɣ d wa, d tamedyezt, d tasrit, d amezgun neɣ d kra nniḍen, i d-yekkan seg tekti tudmawant. Maca ula d asenf nniḍen deg tewsit-a yuɣal yettbin-d s ṭṭaqa ɣef ṭṭwabel n tnedlisin: wa d asezgi (l’adaptation) neɣ tasuqilt (la traduction). Aṭas i nettwali taggara-ya d imyura izwawen suqulen-d idlisen n yimyura iberraniyen nniḍen, tarran-ten-id ɣer tmaziɣt neɣ ɣer tezwawt. Seg tama, llan wid ara d-yinin aya d ayen yelhan, yessebɣar tafarest (production) taseklant s tutlayt n Lmulud At Mɛemmer, rnu yettak tagnit i yimeɣri azwaw ad iɣer s tutlayt tikti n wa neɣ d wa seg umaḍal merra, war ma yerra ɣer tutlayt tawerdant i yezmer ahat ur tt-yessin, ladɣa ma d taglizit, neɣ d tutlayt nniḍen i ur nelli d tafransist neɣ d taɛrabt, imi tineggura-ya d tid i ɣran tuget n yizwawen.Maca wiyaḍ, ttwalin mačči d ayen ur nelhi, am wakken ur d ayen igerrzen daɣen tama n usnulfu. Yettusemma ma tuɣal i ufran gar usnulfu ed usuqel ulac wara d-yinin s tmuɣli tamatut d asuqel axir. Ḥaca ma yella ayen ara d-yettwasnulfun ad yesɛu aswir d ameẓyan, deg wadda, ma d ayen ara d-yettwassuqlen ad yili yuli uswir-is, ad yeɛjeb i waṭas n medden. Ihi, seg wannect-a ad nefhem belli ahat d tikci-nni, d aswir-nni amḍlan i ixussen deg wannar imi tutlayin d yiwet-nsent merra? Rnu, ɣas ad tili telḥa tutlayt-a ugar n ta, yak d ugur ara d-imager yiwen deg usnulfu ara d-yemlil deg usuqel !<span style="white-space: pre;"></span>

<p style="text-align: right;">Mhenni Xalifi 

  
 Tezga-d taddart-a gar sin yisaffen. Asif deg umalu, wayeḍ deg usamar. Tezdew s idis n teẓgi n Ukefadu. Tajumma-s meqqret mačči d izli, mačči dayen d ttaṭṭafent wallen. Lqaɛa-ines di tama, tuli, di tayeḍ, tṣubb, ulac aṭas n lemqiɛda.

 Abrid n ukeṛṛus neɣ abrid ameqran akken i as-qqarent temɣarin, yebḍa-tt ɣef snat n tamiwin : tama n ufella akked tama n wadda. Abrid-agi, ur yessufuɣ ara, yessawaḍ kan imezdaɣ n taddart ɣer taddart. Aṭas n yiberdan ireqqaqen i yicergen tizenqatin n taddart, ssufuɣen akken ma llan ɣer ubrid ukeṛṛus. Ixammen-is, sedṛen wa deffir wa, wa isenned ɣef wayeḍ, wa ɛlay, wa yerxa. Imezdeɣ n taddart, nnernan s waṭas, fɣen akk s lebni ɣer beṛṛa n taddart, ǧǧan taddart taqdimt. Ixammen imaynuten, meqqin-d am treɣla deg yigran. Tuɣal taddart, tettak anzi ɣer temdint s tmezduɣin-is ɛlayen akked tḥuna di yal amkan. Deg ubrid ɣer taddart taqdimt, ad ak-id-iqabel yiwen uxxam aqdim. Am yixxamen akk yellan dinna, iqermud-is yerdem, tasga-ines tcuff, kra n yidɣaɣen grurjen-d ɣer lqaɛa. Aɛric n tejnant, yerra tili i ubrid yettawin ɣer tewwurt n uxxam. Tajnant ur tufi afus ara tt-iẓebbren, kra n triwa, ɛelqent-d am iẓedyen, ma d iguza ulac, kra n tɛeqqayin kan i d-yettbanen. Lluḥ n tewwurt n beṛṛa, icudd s ileẓwi ɣer tmeddict n lluḥ wis sin i d-iqureɛ umder, taẓekṛunt-is teclex, tɛelleq. Di lferca, mazal tamuqqint n qlilu, tenta gar-as d ṛṛef. Afrag-is, tezdeɣ-it tsussmi, ulint-d teblaḍin-is. Tiɣemmar-ines, yuli-tent uberčečču n tissist. Deffir n tewwurt n daxel, mazal tasebbalt teččur d aman akked tseṭṭa n tidegt, iferriwen-is qquren. Tumlilt iselɣen tasga, teslex-d teɣli-d ɣef ulemsir yersen ɣef tesrirt. Tixmiṛt iselɣen tiɣerɣert, wwten deg-s iɣisan, teftutes. Mazal acbayli di teɣmert, taqruct tqeccem tɛelleq s ilni ɣer ujgu. Aẓeṭṭa, celxen ifeggagen-is, kra n wulman cudden ɣer tjebbadin, aqerdac yerres s idis-is. Mazal ciṭuḥ n yiɣed sdaxel n lkanun, seg yidisan-is, rsen yinyen, kra n yilɣan, kra n tseḍwa n uceṭṭub akked teqcert taḥeḍmant. Kra n yijeqduren, rsen wa ɣef wa deg wagens : taccuyt, taseksut, tabaqit, aɣenja, tabuqalt,…atg Takufit d ukufi ffuncen, mazal-iten rsen ɣef udebder war tidima. Adaynin, yeččur d timercalin n tuga, maca ulac tayuga. Takanna seg wayen tɛebba, tekna, taḍwiqt-is yetthuzzu-tt ubeḥri, tettẓenẓun. Deffir n uxxam, iban-d uqwir, xas akken lal-is teǧǧa-t, netta mazal yettaǧǧa-d, mazal taga akked tɣeddiwt tmeqqi-d deg wakal-is. Ma tkemmleḍ abrid, ad tɛeddiḍ nnig tala. Ad tt-tafeḍ d tilemt, teḥzen, deg ucercur-is ur d-tecerbubeḍ tiqit n waman. Di tesga-ines, tehruri, iqermuden-ines, ɛelqen gar yigenni akked tmurt. Abrid-is d ilem, yebda irgel-it inijjel, dayen ur tettawint ara tullas. Asariǧ deg i tessen yiqḍaren yudam, yeẓqef. Yessufuɣ ubrid n tala srid ɣer tejmaɛt, ula d nettat d tilemt, ula d amɣar ur yettnuḥ. Lkanun-is, yeččur d iɣed, mazal kra n yisufa tessager tmest. Ssqef-is, yessebrek-it duxxan, ttbanen-d kra n iṭiṭucen deg yiqermuden yerẓen, kra iqujjimen deg-s ɣlin-d ɣer tɣerɣert-ines. Tiɛettabin deg ttɣiman yimɣaren, yuli-tent uɣebbar.

  Fahim Messaoudène 

  
 Ameẓyan Lewnnas d yiwen umedyaz, umaru ameqqran deg tmurt Leqbayel, yesfra s tutlayt n tmaziɣt d tefransist. D imsuqel seg tutlayt n tmaziɣt ɣer tefransist, neɣ mgal s tefransist ɣer tutlayt n tmaziɣt. Yesuqel aṭas n yidlisen; ama d wid n yimyura n tmurt-nneɣ, neɣ d wid n yimyura iberranyen. Ilul ass n 10 deg agur n Furar 1968, deg Makuda, deg tmurt n Leqbayel, lwilaya n Tizi wezzu, deg tmurt n Lezzayer. Axeddim-is yella yakan d aselmad n tutlayt tmaziɣt, i wazal n 10 n yiseggasen, seg tallit-nni n usekcem n tutlayt n tmaziɣt ɣer uɣerbaz Azzayeri, si 1995 armi 2005. yesɣer deg uɣerbaz alemmas (C E M) Caεllal di lεarc n At Aṭṭuc, ma d tura d amεiwen n ttrebyya (Adjoin d’education) deg tesnawit Muḥmed Saԑid Ddiwani deg Makuda. D amedyaz d amaru atrar n tmedyazt d tmucuha, ama s tmaziɣt neɣ s tefransist. Deg uḥric n tẓuri, qedceɣ deg waṭas yeḥricen yemgarden n lfen. Yettaru daɣen timucuha s snat n tutlayin-a yezrin (tamaziɣt d tefransist), yettkki deg waṭas n tidukliwin tidelsanin n tmurt Leqbayel, gar-asent: Tidukkla Tadelsant « Idles » lwilaya n Tizi Wezzu, Tidukkla Tadelsant « Tala n Tusnna » n ugezdur n Tizi Wezzu, amaken daɣen yettekki deg waṭas n tfaskiwin i d-yettilin deg-s. Yebda tira n tmedyazt deg useggas n 1986, asmi yella yesԑa 16 n yiseggasen deg leԑmer-is, ussan-nni yella d anelmad deg tesnawit n Buxalfa. Ma si tama n usizreg n yidlisen-is, deg useggas n 2012 yesuffeɣ-d ammud n tmucuha-ines i tikelt tamezwarut, ɣer tizrigin « Richa Elsam », yeffka-as azwel « TIMUCUHA « . Seg 2012 ɣer ass-a yesazreg-d 5 n yidlisen n tmedyazt s 2 n tutlayin ; 4 seg-sen d ammuden n yisefra s tutlayt n tmaziɣt, amenzu yella-d usuffeɣ-is deg useggas n 2012, iwumi isma  » Timucuha » aḥric amenzu, yella-d d tasuqilt i tmucuha n « Jean de la Fontaine » . Ma d wis sin « Timucuha » aḥric wis sin, dima d tasuqilt seg trumit ɣer tmaziɣt n tmucuha n « Jean de la Fontaine ». Yesazreg-it-id mbaԑd mi yezri useggas ɣef uḥric-nni amezwaru. Ma deg uḥric n tmedyazt-is, yura kraḍ (03) n yidlisen n yisefra, sin seg-sen s tutlayt n tmaziɣt. Amezwaru d ammud n yisefra iwumi isma « Uḍan n temẓi » i d-yeffɣen deg useggas 2014. Ma d wis sin dima d ammud n yisefra iwumi yeffka azwel  » Tirga d Ccfawat, i d-yesazreg deg useggas-a 2015. Ma s tutlayt n tefransist yesuffeɣ-d kan yiwen n wammud n yisefra, iwumi yesma « Nuits de Jeunesse » , yella-d d tasuqilt i udlis-is « Uḍan n temẓi ». Adlis-is wis ukuẓ (04) d tacguft n umezgun n unallas ameqqran « Anton Tchekhov », i yura deg useggas n 1903, i d-yesuqel seg tutlayt n tefransist « Une demade au mariage » ɣer tutlayt n tmaziɣt « Lexḍubegga, i d-yellan deg useggas n 2013. Yesuqel daɣen i waṭas imyura idlisen-nsen seg tutlayt n tmaziɣt ɣer tutlayt n tefransist, gar-asen: « Kamal Sabi », d « Ḥsen Maric « ; seg tmaziɣt « Tibernint D Ssellum », ɣer trumit « La Toupie et L’échelle ». Ma d isental iɣef yettaru tmedyazt-is, tamuɣli-is tcud aṭas ɣer kraḍ (03) n yisental igejdanen : amenzu d Lḥif d lmeḥna, wis sin d Tayri-is, wis tlata d idles amaziɣ, tutlayt n tyemmat d umezruy-is. Ma d isental isnawiyen ( scoundrels) Tijmlin, Tidyanin n Tayri, Temẓi, Abujal neɣ Abujad, Lefraq…atg . 

<p style="text-align: right;"> ADAOUN Abdelghani. 

<div style="text-align: right;"> 
  
 Gar-aɣ d kra n wagguren kan ad d-yeffeɣ umaynut n tcennayt tameqqrantYasmina. Deg album-agi ajdid, ad ilint azal n 12 n tezlatin i tessekles yakan. Am wakken i tuɣ tannumi tcennayt tettawi-d ugar n yisental ɣef lehmum n ddunit d wayen yeḍran yid-s, ula d tikkelt-a, ur tunif ara i lɛadda-agi-ines. Gar tezlatin i tura ɣef tmeddurt-is d wayen i tt-yerḥan, ad naf : Ucmiten, Ifat lḥal, Lḥiɣ di leɛmer, Axxam n waḍu, Tilufa, Ini-as i yemma. Deg umaynut-agi n ccna n tnaẓurt-agi taqbaylit, ddeqs n tejmilin i terra i yimdanen i yellan deg wul-is, yecban, Jida-as, Kheloui Lounes d JSK. Ula d tameddurt-is, teɛreḍ ad as-d-teg agzul deg yiwet n tezlit iwumi tefka isem «Taddart-iw». D asmekti n wayen tesɛedda deg ddunit-is : seg wasmi tella meẓẓiyet armi tunag ɣer Fransa. Tebda aktayen-is seg Ugni n Uɛayed anda yella lǧameɛ i yebnan s uẓru. Syin, teṣṣaweḍ slam i warrac n Yizarugen tenna : «ɛeddi ɣur-sen, huzz afriwen, deg yigenni zzi, afeg ɛelli. Siwel-asen i warrac n Yizarugen, d tiɣri n temẓi i d-yesmektan Zaɛzi». Dinna i d-temmekta aṭas n tɣawsiwin. Temmekta-d abeḥri n tɣaltin, ajenjel timrict, Tala n Tzeɣwin anda tedduri timidkin imi tewḥec deg ṭṭlam. Temmekta-d ula d asmi i tettbedda ɣef yimnaren n yixxamen mi tessutur leɣbar i txeddem d ticcict. ‘’I telḥiḍ ay aḍar, adrar aẓaɣar, teṣɛeb ddunit. Asusi, d uḥemmer, asewwi, aseqcer, semman-iyi tuḥrict». i d-tenna deg wawal-is. Tecfa am zun d iḍelli ɣef wayen i as-yeḍran, i wayen tesɛedda. Tecfa ɣef umezzir i d-tekkes, ɣef ulemsir iɣef teqqim, ɣef gerninuc i tečča. Tecfa ula ɣef lbir-nni anda i d-tugem aman deg Tgemmunt n Ukerruc. Wamag ɣef wasmi i tettruḥu ɣer uɣebaz, tules-as-d s teɣzi akked tehri, d tajmilt ahat i temddakkalt-is Saliha, teqqar : «Akken i neddukul d Saliḥa ɣer lakkul. Abrid Umegdul, yusa-yi-d ɣef wul, amzun d iḍelli. S rrekba n uɣyul, ttawiɣ lemtul, s sḍa d cnawi. Dagi mi d-nlul, amennuɣ iḍul, ay Iɣil n Yifri». Deg taggara, tudder-d s usḥissef uguren i tt-yeǧgân tunag ɣer lɣerba, ad teǧǧ tamurt-is mebla lebɣi. «Ay abuneqqar, i yi-yentan deg uḍar, di tegrest n Tulmut d Lḥedd n Sliman. Aslen deg ucekkar, aqejmur iqedder, anwa ara irun fell-i, ɛebbi rnu kan. Grirbeɣ deg yiɣzer, uliɣ asawen meqqer, ḥedd ma tɣiḍeɣ, luleɣ-d di lemḥan. Cerkeɣ lebḥar, abrid-iw yenǧer, ruḥeɣ ǧǧiɣ-ken, d lɣerba i yi-yeččan». Terra tezlit-agi d asaru ameẓẓyan (Clip) ara d-yeffɣen sya d afella. 

<p style="text-align: right;"> Hocine Moula 

<div> 
  
 Cwiṭ akka a-tt-a tuɣal-d tenna-as : 

 -A nnger-ik ma d wagi i d amger ! Wagi d-tewwiḍ akka d lemqes ay argaz mačči d amger ! Ah ! A tameṭṭut! D amger i d-uɣeɣ mačči d lemqes ! 

 Ikker-d urgaz-nni iruḥ ad iwali s wallen-is ma s tidet ayen i as-teqqar tmeṭṭut-is. Iddem-d ayen akken deg yenneḍ umger-nni, ifsi-t-id issawel-as yenna-as :

  S leɛqel-im i telliḍ a tameṭṭut ! Acu t-akka ara d-teqqareḍ ? I wagi mačči d amger ? Argaz irfed-d amger seg ufus-is isneɛt as-t i tmeṭṭut-is. 

 -Wagi d lemqes ay argaz mačči d amger ! 

 -Xzu ciṭan inɛel-it a tameṭṭut, wagi d amger ur yelli s nnig-is ur yelli ddaw-as. 

 -Nniɣ-ak-in wagi d lemqes, mačči kečč kelxen-k-id nekk ad iyi-tkellxeḍ. 

 Tameṭṭut tugi ad tebru i wawal, ttnaɣen akken, netta iqqar-as d amger nettat teqqar-as wagi d lemqes. Argaz issusem iruḥ am win ur numin ara iman-is.

  Azekka-nni ikker zik, iruḥ yuɣal ɣer win akken i as-id-izenzen amger-nni. Deg ubrid argaz d-yemlal ad as-isneɛt amger-nni ad t-isteqsi ma d amger neɣ d lemqes. Nnan-as-id akk d amger mačči d lemqes. A win isteqsa ad d-yezzi ɣer-s ɣer deffir ad -as-id-istebɛa tamuɣli, wehmen akk deg urgaz-agi d acu t-yuɣen neɣ d acu i t-id-ibdan akka ! Wa yenna aḥlil, wa yenna meskin wa yenwa maḍi d lweɛda i yebɣa… 

 Argaz, ikemmel abrid-is alammi yewweḍ ɣer win i as-id-izenzen amger. Ikcem ɣur-s, issers-as zdat-s amger-nni yenna-as : 

 -A leflani iḍelli xelseɣ-ak-in amger tefkiḍ-iyi-d lemqes. 

 -Wwah ay argaz ! D amger i ak-n-fkiɣ. Ma ihwa-ak ad ak-t-in-bedleɣ meɛna ur iyi-d-qqar ara kan wagi mačči d amger ! Yerna yak tessneḍ-iyi werǧin i k-zenzeɣ ayen ur nelhi ara. Ar taggara ma ur tebɣiḍ ara ad t-tawwiḍ ulac uɣilif ad ak-in-rreɣ isurdiyen-ik…Meɛna ay argaz n lɛali wagi i d amger.

  Ramdane Lasheb 

  
 Tezga-d Tizi Hibel deg lɛerc n Wat Ɛisi, At Dwala akka tura. D taddart n Fadhma Ath Mansour akked Mouloud Feraoun. D taddart,diɣ, n Massinissa Guermah, ilemẓi amezwaru i yeɣlin deg tefsut taberkan, ass n 18 deg yebrir 2001, s terṣasin n yiǧadermiyen. Xas ulamma ḥemmlen yilmeẓyen tamurt, meɛna amur ameqqran deg-sen yunag ɣer tmura n berra : rewlen i yir tudert d lmizirya, akken i aɣ-d-nnan wid-nni yeqqimen. ‘’Taddart, sima tettenqas : deg useggas n 1963, llan 2000 n yimezdaɣ. Akka tura ur wwiḍen ara 1200 n yimezdaɣ’’. I d-yenna Mass Khelifa Guermah.

<p style="text-align: center;"> Takerḍa n Tizi Hibel 

 Akka tura, Tizi Hibel tefreq ɣef tlata tudrin : Agouni Arous, tagragra d Tizi Hibel. Zik, yeddukel cmel-nsent. Deg taggara-a,yal yiwet tewwi timanit-is. Tesɛa tilisa akked Takhoukht seg usamar, seg umalu ad naf Taguemmount Azouz, seg ugafa, Taourirt Moussa, ma seg unẓul, tqubel-itt-id Ouadhias. Yella uɣerbaz deg taddart-a seg useggas 1893. Iselmaden imezwura, d Mass d Massa Carrière, syin usan-d Mass Amhis d Djander seg Ait yenni d wiyaḍ. Zyada ɣef uɣerbaz-a, llan wiyaḍ-nniḍen n yimṛabḍen n yirumyen deg taddart n Taguemmount Azouz. Ruḥent temṛabḍin n yiṛumyen (Timasurin) deg useggas n 1975. Taddart n Tizi Hibel kan weḥd-s, tesɛa 3 n yiderman u yal adrum s lǧameɛ-is : Aït Hamdi,sɛan Ccix Tayeb ; Aït Amar Ou Abdellah, sɛan Sidi Hammou Ou Belkacem ma d Aït Hamza, ɣur-sen Sidi Amar Tafilalt. Ma dayen yeɛnan addal d yidles, ad naf snat n tiddukliwin tidelsanin akked snat-nniḍen n waddal: Tiddukla tadelsant Mouloud Feraoun d Tiddukla tadelsant Tigawt. Ma d tid n waddal, tella ESTizi Hibel d FCAgouni Arous.

<p style="text-align: center;"> Isem Tizi Hibel 

 Ɣef wakken i aɣ-d-nnan, Hibel ur d-yekki ara deg wawal n taɛrabt ‘’yehbel’’ neɣ ‘’Tissirt n waḍu’’ akken nwan kra. Awal ‘’Hibel’’ d isem n yiwen n umdan i d-yusan seg Lmarruk, tama n rrif, netta akked wayeḍ-nniḍen iwumi qqaren ‘’Ufilali’’ neɣ ‘’Tafilalt’’. Aneggaru-a, yesɛa lǧameɛ ɣef yisem-is deg Tizi Hibel : lǧameɛ n Sidi Amar Tafilalt.

<p style="text-align: center;"> Amezruy d tmetti. 

 Deg taggara-a, Tizi Hibel tebḍa ɣef tlata n tudrin : Agouni Arous, Tagragra d Tizi Hibel. Acu kan, xas yal ta tessedduy iman-is s yiman-is, meɛna aṭas n temsal ay tent-yesddukkulen, ladɣa ayen yeɛnan izamulen n umezruy. Akka ara naf, taddart n Agouni Arous, tettarra tajmilt i yimjuhad yal 20 ɣuct, Tizi Hibel txeddem tameɣra n 5 yulyu, ma Tagragra txeddem tin n umezwaru deg unbir. Deg Tizi Hibel, amur ameqqran n yimdanen, unagen. Aṭas n yixxamen i nufa d ilmawen. Ixxamen iqdimen, raben u qqimen akken. Ula d Taqaɛet n yiḍebbalen i yellan mechuret, teččur d ablaḍ d wakal n zik. Tijummuyaɛ, zgant d tilmawin : ulac win ara yeqqimen deg-sent, ɣef wakken i aɣ-d-nnan. Kra deg leqhawi, wiyaḍ deg uxxam neɣ anda-nniḍen. ‘’Zik, nettɣimi deg tejmaɛt. Ma d tura ulac ukud ara teqqimeḍ. Tbeddel taddart udem. Ula d lɛaqiliya,nezmer ad d-nini tbeddel acemma’’. I aɣ-d-yenna Dda Chabane.

<p style="text-align: center;"> Tajmaɛt zik-nni 

 Tajmaɛt zik-nni, mačči kan i yiɣimi neɣ i usteɛfu, tesɛa azal d yiswi deg tmetti. ‘’Tajmaɛt d lakul. Din i ilemmed umeẓyan ɣer umeqqran. Ama d ttrebga neɣ d amahil. Ad naf ttmeslayen ɣef wamek xeddmen tafellaḥt : amek d melmi kerzen, melmi d wamen teẓẓun. Xeddmen iqecwula, ttxiḍin tibardiwin u nekni nlemmed. Neɣ yal wa yesselmad i wayeḍ’’. Akka i d-yenna yiwen umɣar. ‘’Asmi meẓẓiyeɣ, iceyyeɛ-iyi baba ɣer tḥanut akken ad d-awiɣ skur d lqahwa. Taḥanut-nni, tella ɣer rrif n tejmaɛt. ihi, mi ɛeddaɣ sdat n tejmaɛt ur asen-nniɣ ara alxir fell-awen. Mi wwḍeɣ ɣer tḥanut, ilum-iyi akk bab-is. Yenna-yi-d : ’’amek ara d-tɛeddiḍ sdat n tejmaɛt, ur asen-teqqareḍ ara alxir fell-awen ? Zik yal wa yeqqar hemma i umecṭuḥ. d ttrebga’’. Ikemmel yenna umɣar-nni.

<p style="text-align: center;"> Ihellilen akked Tqaɛet n yiḍebbalen 

 Deg tlemmast n taddart, yella yiwen umekkan qqaren-as ‘’Taqaɛet n yiḍebbalen’’, yudder-itt ula M.Feraoun deg ungal-is. Acu kan netta yefka-as isem ‘’La place des musiciens’’. Ala isem-is i d-yeqqim akka tura. Teččur s ublaḍ n yixxamen-nni iraben. Aṭas i yesḥassfen ɣef liḥala-agi uɣur tewweḍ imi taqaɛet-agi tekcem deg waktayen n taddart. ‘’Xas ulamma, zik-nni, nxus deg cci, meɛna nedder deg lferḥ d talwit. Tudert, tesɛa lbenna. S kra kan n ttawilat, nexleq-d tiswiɛin n unecreḥ d lferḥ : ccna, iḍebbalen d uhellel deg remḍan’’. I yesḥassef yiwen umezdaɣ. Zik-nni, deg remḍan, akken kan ad d-yaweḍ lawan n ṣḥur, ad d-fɣen yilmeẓyen seg leqhawi, ad bdun, ad kkaten abendayer u ttcewwiqen (ad tthellilen), ad d-ttezzin i taddart i wakken ad ten-id-ssakin ɣer ṣḥur. D tagnit i ttfarasen yimdanen i ciṭ n unecraḥ d zhu : tekksen ciṭ ɣef wulawen u snefsusiyen leɛtab n yal ass.

<p style="text-align: center;"> Imezdaɣ n Tizi Hibel deg Verdun, lgirra-nni (1914-1918) 

 Azal n 14 n yimdanen n Tizi Hibel i iruḥen ɣer Fransa iwakken ad ttekkin deg umennuɣ-nni n temdint n Verdun deg lgirra n 1914-1918 anda mmuten d luluf izzayriyen, gar-asen 11 n Tizi Hibel imi ala tlata i d-yuɣalen ɣef wakken i aɣ-d-nnan. I usmekti. Ruḥen ɣer temdint-a, 20 000 izzayriyen, yeqqim umennuɣ ugar n 300 n wussan.

<p style="text-align: center;"> Agouni Arous ass-a 

 Xas akken teḥres teswiɛt, txus lxedma u ilmeẓyen ḍaɛen ɣef wakken i d-nnan, meɛna imḍebbren n taddart-a, ttaɛraḍen akken ad as-fken udem-nniḍen i tudert-nsen. ‘’Taddart-nneɣ, tesedduy-itt tesqamut n taddart. Nettnejmaɛ am zik. Nettaɛraḍ ad d-naf tifrat s yiman-nneɣ i wuguren i d-nettmaggar. Nxeddem ticemlit, timecredt d kra n tmeɣriwin, tijmilin d tfaskiwin deg unebdu. Akken i as-qqaren : ‘’nteddu akken nufa, mačči akken nebɣa.’’ Akka i aɣ-d-yenna uselway n tesqamut n taddart-a, mass Grine Khaled. ‘’Dagi ilmeẓyen, rwan-tent. Ulac axeddim, ulac tafellaḥt-nni n zik. Ula d azemmur, yerɣa. Rwan msakit lmizirya. Win iwaɛan, yerwel, wayeḍ yedder s tmara’’. I d-yenna yiwen deg-sen. Ma d Madjid, anaẓur, mačči d tagi i d tamuɣli-s imi yesɛa sin n yimahilen : ixeddem d aɛessas u d anaẓur n yal taɣawsa. Akka ara t-naf yettleqqim tjur, ixeddem tiɛekkzin d tẓuri s umata, ayen yeɛna asɣar. 

<p style="text-align: center;">  Abruy seg teqsidt n Fadhma Ath Mansour 

 Ameslay ɣef Fadhma Ath Mansour deg Tizi Hibel, yettasa-d ẓẓay ciṭ ɣer yimezdaɣ. Xas ulamma ur yelli d acu texdem netta, meɛna tudert-is teqqen ɣer ‘’tucḍa’’ n yemma-s Aïni n taddart Taourirt Moussa Ouamar i d-izewǧen ɣer taddart n Tizi Hibel. Mebɛed mi yemmut urgaz n yemma-s, yeḍra-d wayen i d-yeḍran gar yemma-s d yiwen urgaz ukud temyeḥmal, syin tlul-d Fadhma Ath Mansour meɛna yugi wina ad yesteɛref yis-s imi yella yexḍeb, yakan, yiwet-nniḍen u ggulen yimawlan n teqcict, deg-s, i wakken ad tt-yaɣ. Syin i tebda lehmum n temẓi-s. Deg taggara tezweǧ ɣer Yighil Ali. Tlul Fadhma Ath Mansour deg useggas n 1882 deg Tizi Hibel. Tudert-is s telqayt, teḥka-tt-id deg udlis iwumi tsemma ‘’Histoire de ma vie’’ i tura deg useggas n 1946 i d-yefɣen deg useggas n 1968 ɣer tezrigin Maspero deg Fransa. Yella,akka tura, i win mazal ur ad t-yeɣri. 

<p style="text-align: center;"> Tadyant n Massinissa Guermah 

 Massinissa Guermah d ilemzi-nni nɣan yiǧadermiyen deg Wat Dwala deg wass n 18 deg yebrir 2001. Netta n taddart Agouni Arous. Ufan deg tfekka-s 24 n terṣaṣin. Syin i tendeh tefsut taberkant anda mmuten ugar n 127 d ilemẓi. ’’Win i t-yewwten, qqaren-as Mestani Fateh. ¨hekkmen-as sin n yiseggasen, meɛna llan wid i t-iwalan deg Annaba, ur d-yesɛedda ara lḥebs.’’ I aɣ-d-yenna ɛemmi-s Khaled. ‘’Tadyant n leɛrac teǧǧa-aɣ-d cwami. Mačči d dduwla i nettagad, meɛna d leqbayel. Yettuɣaḍ lḥal mi ara as-qqaren ṭṭfen-d tijjaɛal sɣur dduwla. Ddunit-nneɣ akk terwi. Lehlak, neǧǧa-d lxedma-nneɣ. Baba-s, ha-t-an iruḥ deg-sent’’. Ikemmel yenna-d ɛemmi-s-nniḍen Nacer. 

<p style="text-align: center;"> Lkarmus deg yir lawan 

 Am yal taddart n leqbayel, tasekla timawit teččur d taḥkayin. Nnan-d d akken yiwen n Ccix iceyyeɛ yiwet n tmeṭṭut ɣer leɣrus i wakken ad as-d-tawi lkarmus. Tameṭṭut, tenna-as i Ccix mačči d lawan-is. Yenṭeq Ccix yenna-as : ’’ruḥ ɣer din, tawiḍ-iyi-d lkarmus i am-nniɣ’’ ! Mi truḥ ɣer umekkan, tufa din lkarmus, tewwi-as-t-id i Ccix. Acu kan mi tuɣal ad tekkes i nettat,ur tufi acemma. Ulac lkarmus-nni deg yir lawan.

<p style="text-align: center;"> Askeɛrer n Bougheraba d Ccix n lǧameɛ 

 Yella yiwen urgaz segmi ara d-yekker ara d tixidas, ala askeɛrer ɣef lɣaci armi amur ameqqran n yimdanen ur tettlaɛin ara : yesɛedda-tt fell-asen. Ihi, ass-nni iɛedda-d Ccix n laǧameɛ, yenṭeq ɣur-s Bougheraba s unecraḥ. Yerra-as-d Ccix : annaɣ a Boughera, yaxi ur nettemlaɛi ara ? yenna-as Boughera, wellah ar ak-urgaɣ a Ccix. Yenna-as Ccix : ‘’yaxi d lxir ‘’? Yerra-as Bougheraba : ‘’d lxir, urgaɣ nleḥḥu nekk yid-k, syin neɣli ɣer snat n tesrafin. Kečč teɣliḍ ɣer tesraf n tamamt, ma d nekk ɣliɣ ɣer tinna n yiẓẓan’’. Dɣa, yenṭeq-d Ccix-nni s lferḥ, yenna-as :’’ twalaḍ a Boughera, ula deg targit d nekk i yelhan ‘’! Yerra-as-d Boughera :’’aḥbeeeees ! Mi neɣli akken yessufeɣ-aneɣ-d lmelk, u yenna-d : ‘’kunwi d atmaten, ilaq yal wa ad yemceḥ gma-s’’. ihi, nekk mecḥeɣ deg tamamt, kečč tekkateḍ deg yiẓẓan-iw.’’

<p style="text-align: center;"> Kra n wudmawen 

  Imdanen n tsekla :  Mouloud Feraoun, Frik Mohamed, Ouahes Ramdane, Fadhma Ath Mansour, Guelmi…atg.

  Ccna :  Malika Domrane, Cherif Hamani, Amar Koubi, Aït Mourad, Sadek Djebbab, Kassia, Ratiba…atg

  Addal :  Derridj Mourad, Ferguene Mourad (Boxe), Domrane Djugutha, Guermoud Momoh…atg

  Deg taggara ad snemreɣ :  Mokrane Nessah, atmaten Guermah Khelifa/Rachid/Nacer, Madjid Ouarem, Guettab Kamel, Ouidir Youcef, Grine Khaled, Guerib Slimane, Ouaksel Moussa, Chouarbi Makhlouf/Kamel, Djellout Ahmed, Nessah Rabah, Choubane Lamara d Chennane Makhlouf.

<p style="text-align: right;"> Hocine.M 

<p style="text-align: right;">

  
 D tikkelt tamenzut ideg d-teḍra tannant n usileɣ yecban tagi i lfayda n yiselmaden n yiswiren yemxallafen. D yiwen n rray i teddem taɣlift n usegmi i wakken ad theyyi iselmaden-a ɣer yiwet n temsizzelt ara d-yilin deg 10 duǧember 2016 i d-iteddun. Deg Tubiret, taNmehla n usegmi tessawel-d ass n ssebt iɛeddan i wazal n wagim n yiselmaden yesɛan yakan ugar n semmus n yiseggasen deg umahil-nsen i wakken ad ɛeddin ɣer yiwet n taggayt ɛlayen iwumi qqaren: aselmad agejdan neɣ “Professeur principal”. Ɣef waya, tlata n yiɣerbazen i yemmuggren iselmaden-a: tasnawit n Boucharaine teldi tiwwura-s i wid n tesnawit; Haddouche Said i wid n uswir alemmas, ma d aɣerbaz n Doubaissi yemmugger wid n uswir amenzu. I wakken ad iɛeddi ttiɛad-agi deg tegnatin igerrzen, ulamma akud ur yessefk ara i yimḍebbren n tenmehla i wakken ad ddun akken iwata, d imaswaḍen n uswir amenzu d wid n ulemmas i d-yellan di lmendad i yiselmaden-a i wakken ad asen-ldin akka kra n teḍwiqt ɣer uḥric n tussna deg usegmi d wayen i d-yezzin i uɣerbaz s umata akked wassaɣen i tesɛa leqraya ɣer yiḥricen n tmetti d umecwar n usgam n unelmad. Ɣer ttiɛad-a, sin n yiselmaden n tesdawit n Tubiret i d-yusan i wakken ad d-rnun tamusni-nsen deg uḥric-a, imi d wid yettuxeṣṣen deg-s, i wakken ad snefɛen iselmaden ur neksib ara tirmi ɣezzifen deg unnar. Ulamma s ya ɣer da, aṭas n yiselmaden i d-yettbegginen ilḥir-nsen sdat kra n tɣawsiwin yerzan amahil-nsen neɣ talɣa n temsizzelt i ten-yettraǧun, imaswaḍen d yisdawanen ssuzfen fell-asen aṭas n tegnatin idel wagu, am wakken i aɣ-d-nnant snat n tselmadin: ”s tidet, limer ur neḥḍir ara timlilit n wass-a, ur nettizmir ara ad nissin ayen nugem ɣer yimaswaḍen i d-nemlal. Aṭas n yiḥricen deg useɣri i yeddurin fell-aneɣ, imi di tazwara mačči aṭas aya i nebda nxeddem, daɣ ur aɣ-tessefk ara tegnit ad nelmed deg uḥric-a n “la psychologie” yellan d ajgu deg uselmed.” Iwulem kan ad d-nesmekti dakken timlilit n wass n ssebt-a yezrin, tkemmel ddurt-a i wakken iselmaden ad rren lwelha-nsen ɣer wayen yerzan tarrayt n umahil i lmend n yal tanga. D ayen ara asen-yessisehlen aqabel n temsizzelt deg tazwara, acuɣer ala d allal i useddu n temsirin-nsen daxel n tneɣriyin. Di ddurt wis sin n tannant-a, yettuhegga-d yiwen n wahil anda iselmaden sqerdcen tamsalt n useddu n temsirin d uktazal. Aṭas n yiḥricen-nniḍen iɣef i d-yella umeslay ama d ayen yerzan assaɣ gar uselmad d unelmad, ama d assaɣ gar tangawin irkelli d tzemmart ara ireṣṣu uselmad neɣ d tudert n unelmad deg uɣerbaz. D tagnit i yiselmaden-a i wakken ad snernin tamussni-nsen, mačči kan deg wahil i sɣarayen, maca deg tlufa yerzan amahil-nsen d wassaɣ gar-asen d yinelmaden. Snat n temliliyin-a, ad ssisehlent i yiselmaden aqabel n temsizzelt ara d-yilin ass n 10 deg duǧember i deg-i nella. Ɣef leḥsab n yisallen I aɣ-d-yewwḍen, akayad-a, ad d-yili s tarrayt n yikayaden yecban BAC d win n taggara n uswir alemmas, imi iseqsiyen ttwaheggan-d sɣur tama yettuxeṣṣen deg cɣel-a. 

<p style="text-align: right;"> Smail Merzouk 

  
 Deg yiwet n liḥala n leḥzen i d-tella ass n lǧemɛa tameddit yiwet n temlilit n tegmat n ddabex n uḍar deg taddart n Hagui deg tɣiwant n Leɛǧiba i d-yellan d tajmilt ɣef terwiḥt n Yuba.M, yewwḍen leɛfu n Rebbi deg wussan-a yezrin ɣef 15 n yiseggasen deg leɛmer-is. D aqcic awḥid deg twacult, Yuba yella d anelmad deg uɣerbaz alemmas Dahmani Slimane n Semmache mi d-yudef ɣur-s waṭṭan ur as-nefki ara tagnit i wakken ad yessenser seg-s. din yeɣli, din yunag ! Ama d imeddukkal-is neɣ ahat ilmeẓyen n taddart i merra kkren taggara n yimalas yezrin i wakken ad d-heggin timlilit-a, meqqar ad wansen tawacult-is deg teswiɛt-a qessiḥen i tettidir. Mačči kan d imezdaɣ n Hagui i d-yerzan ɣer unnar, maca At Yilyiten anda ma llan bedden ɣer yidis n yimawlan n Yuba i wakken ad d-inin:”Iruḥ-aɣ akk uqcic-a, mačči ala i twacult-is.” Imḍebbren n yiḥricen yemxallafen llan-d deg lmendad deg temlilit-a, imi aselway n tɣiwant, imḍebber n Ddayra n Beclul d waṭas n wudmawen-nniḍen rran-d i tinnubga n yilmeẓyen n Hagui, ḥeḍren i tejmilt yuɣalen i uqcic-a. Amenzu deg-sen d aselway n Ddayra Mass Ait Ali i iḥeḍren i temlilit almi tekfa. Imḍebber-a, ibeggen-d lferḥ-is sdat temlilit yecban ta mi d-yenna:”ad rreɣ tajmilt i widak i d-iheggan ccɣel yecban wa, imi d abrid ara yawin ilmeẓyen ɣer yimal igerzen, win n leqraya, addal d tikli lɛali. Ad farseɣ tagnit i wakken ad ɛezziɣ tawacult n Yuba, u ad niɣ aqel-i ɣer tama n yimezdaɣ akk n Ddayra.” Timlilit tella-d deg tegnatin yelhan imi ula d iɣallen n usellek llan-d deg lmendad i wakken ad tekfu temlilit s rbeḥ n terbaɛt n Hagui s rebɛa n yiswiyen ɣer sin i terbaɛt n Uzaknun. 

<p style="text-align: right;"> M. Smail 

<div> 
  
 Ass n aram 17 deg yennayer 2017 nruḥ nekni s yinelmaden n uɣerbaz alemmas n Redjaouna Tacht, aswir wis, ɣer Massa Kahina Boudghaghen i ireqqmen allalen n talext, nesteqsa-tt ɣef umahil-is d wamek i d-yettili ufran n yizamulen i tesseqdac.

  Acu i kem-yewwin ɣer lxedma-agi?  

  Kahina Boudghaghen  : Asmi i d-newwi ussan n yimuras, mi lliɣ qqareɣ deg uɣerbaz amenzu Rğawna deg useggas n 2001, ddiɣ akked xalti ad d-nwali afexxar deg yiwet n tḥanut. Walaɣ allalen–nni dɣa seqḍaɣ ɣef wamek reqqmen yakk. Seg wass-nni ttuɣ leqraya-nni, uɣaleɣ fkiɣ-as azal i taleɣt. Ɣriɣ di Buxalfa, wwiɣ-d tanagit deg useggas 2004.

  Amek i txeddmeḍ taleɣt-agi ?  

 Ttaɣeɣ-d akal mexdum i taleɣt, yesɛa leɣri am urekti. Nessexlaḍ-it d waman, ad t-nugg, ad t-nebren, ad d-nessuffeɣ ayen nebɣa n wallalen. Ad t-nerr ad qqden, sakin ad bduɣ areqqem s sbiɣa mexdumen i taleɣt-agi?

  Ma tzemreḍ ad aɣ-tesfehmeḍ anamek n yizamulen-a i yellan seg ureqqem? 

 Yal yiwen s uzamul-is , wagi i igan am lmeqrut, qqaren-as ‘’Gâteau du miel’’ s uzewwaɣ d uberkan ,yemmal-d tumert d talwit , yella wayeḍ qqaren-as ‘’Filet de pêche’’, wayeḍ qqaren-as ‘’Aqjun’’. Mi ara d-tas zik tmeṭṭut, ad t-zer yelli-s deg uxxam-is, ad as-tini efk-iyi ad sweɣ. Deg wallal-nni, ad teɛqel yelli-s ma deg talwit neɣ deg ccwal i tettidir. Amedya : ma d unuɣen n uqjun, anamek-is tettnaɣ aṭas akked temɣart-is, ma d winna n ugaṭu n tament, tettidir deg talwit d tumert.

  D ayen i txeddmeḍ i tettarqameḍ, neɣ treqqmeḍ allalen i wiyaḍ ? 

 Reqqmeɣ i wiyaḍ, win yebɣan, yeqqar-iyi-d. Ha-t-an am bdiɣ. Yiwwas kecmeɣ ɣer tḥanut n tẓuri, iwala-d bab n wallalen–agi n ufexxar tawerqet deg ufus-iw sunɣeɣ deg–s izamulen-agi n rqem, dɣa yesteqsa-iyi-d ma yella d nekk i ten-isunuɣen, nniɣ-as :ih. Yenna-k ihi nekki ad am-fkeɣ allalen n ufexxar, rqem-iten, ad akem-xelseɣ. Seg wass-nni, win yebɣan ad yerqem allal, ad iyi-d-yini ad as-nreqqmeɣ ama d tabuqalt, timermiḍin, idebsiyen, tiqbucin, …atg.

  I uxxam-nwen, bɣan imi i txedmeḍ akka ? 

 Tazwara ur bɣin ara. Nnan-iyi-d tagi d lxedma n yimeɛḍar, ruḥ xdem ayen-nniḍen. Nekkini kemmleɣ , walan d ayen i ḥemmleɣ, dɣa dayen ur cliɛen ara.

  Awal-im n taggara…  

 Ssarameɣ ad kemmleɣ, ad xedmeɣ ɣer yiman-iw. Ad ldiɣ taḥanut i yiman-iw. Tanemmirt i kunwi i d-yerzan ɣur-i

<p style="text-align: right;">  Bellil Linda/Zidane Melissa/Aouimer Amal 

 
  
   Isufar n urekti 

 – 300 g n uwren areqqaq

 – 100 g n farina

 – 1 taɣenjawt n lmelḥ

 – zzit

 – aman

  Isufar i useqqi 

 – 1 n tebselt

 – kra n yiferrawen n nneɛneɛ

 – 3 n tɣenjawin n zzit

 – ciṭ n felfel aberkan

 – lmelḥ

  Aheggi 

 Heggit arekti am win n lemsemmen, teǧǧem-t kra n lweqt akken. Rret deg tuggi, lebsel, akked ticcert, ternum-asen zzit. Kra n lweqt, rnut-as ṭumaṭic akked yisufar-nn-nniḍen, syin tɣummem tuggi-nni. Tura heggit arekti-nni. Get-t am temsemnin timecṭaḥ, d tireqqaqin, syin terremt-tent ɣer tuggi-nni ad wwent s ufella n useqqi-nni. Akken kan alamma kfant.

<p style="text-align: right;"> S ɣur daya 

  
 Sendiḍelli n sebt 03 di ctember i ldint tewwura n tezrigt tis 14 n temliliyin n sinima n temdint n Bgayet. Di temlilit-agi, 27 n yisura i yettujerden deg wahil ; ad d-ttusnaɛ-ten i wid i iḥemmlen taẓuri n sinima deg tẓeɣwa n temdint n Bgayet, ama deg uxxam n umezgun Bougermouh, neɣ di Tzeqqa n sinima, place Gueydon .

 Ahil d amerkanti , ad ilin yisaragen, timliliyin d yimyura n yisura (les cinéastes), am wakken ara yili uselmed n kra n tarrayin timaynutin deg uḥric-agi n sinima i yimunan i ttekkin di temlilit.Deg wahil, daɣen, ad yili usenɛet n yisura imeẓyanen tmura n tmazɣa : Lmerruk , Tunes Libya d Lezzayer. ‘’Afran n yisura ara i yekkin deg temlilit-agi ur d-yusi ara kan akka s shala. nefren-d ayen yeddan d smayem igraɣlanen , imi iswi-nneɣ d tiririt n yimferjen ɣer tzeɣwa n sinima di Bgayet ‘’, i d-yenna yimḍebber n ’’ Project’heurs’’ deg wawal i d-yefka i tɣamsa, ddurt yezrin. Gar yisura n teqbaylit ara d-yettusnaɛ-ten, ad yili usaru i d-yesuffeɣ Mouhamed yagui «Ṛegegmeɣ-am» ; asaru-agi s wazal-is imi yettales-d yiwet n teqsiṭ ideg i d-mlalent laɛwayed d ttmeslayin n temdint n Bgayet. Am wakken daɣen ara ad d-yili usenɛat n watas n yisura s tutlayt n tefransist , d wid ara d-yawwin ɣef yisental n tmetti deg tallit i deg nettidir “Tamḥeqranit , inig , trad, tayri …atg”.

<p style="text-align: right;"> Brahim Benhamouche 

  
 Aṭas n yismektiyen d tejmilin i yuγalen i deqs n yineγmasen n tmurt n lzzayer di temnaḍin yemgaraden ilmend n wass agreγlan n tlelli n tγamsa id-yettuγalen yal ass n 03 maggu di yal seggas. Tamnaḍt n Tizi-Wezzu tella di ttiεad, imi tiddukla n yineγmasen d yemcegεen n Tizi-Wezzu rran tajmilt meqren i yimaγrasen n tγamsa i yettwenγan s ufus n yirebraben, ruḥen d asfel γef tugdut d tlelli n umeslay akken tmurt n Lzzayer ad-yezdi lqed-is, anda id-tella tulya n usebdad n tlelli n tγamsa di tlemast n temdint n Tizi-Wezzu s leḥdur n twacult n tγamsa, imḍebren n yeḥricen yemgaraden, aselway n wesqamu aγarfan n ugarzu n Tizi-wezzu mass Ḥussin Harun,aselway n tγiwant n Tizi-Wezzu mass Ouahab Ait-Menguellet d waṭas niḍen. Dγa tiddukla n yineγmasen d yimcegεen n tγamsa n Tizi-Wezzu, fursen tagnit anda i rran tajmilt i 03 ineγmasen i yefγen tastaγt deg ussan yezrin, wigi d Hamid Makhlouf, Arezqi Hamla d mohammed Chabalah. Akken i tuγal tejmilt meqren i uneγmas n tlelli id-yefkan u mazal yettak-d amaynut i tγamsa s ticert-is qeṭṭiεen γas akken deg ussu i yeẓẓel acḥal wagguren-aya di tmurt n Fransa sebba n waṭan yuεren it-yeṭfen γef teγzi n 06 n yiseggasen-aya, wagi d mass Salem Hammoum, itri yeḍwan taγamsa. Tijmilin-agi yesduritent-id wexxam n yedles n lmulud At-Mεemmar n Tizi-Wezzu s leḥdur n lwali mass Abdelkader Bouazgui anda id-tella tikci n warazen usebγes i neγmasen-agi d twaculin n wid ur-neḥdir-ara, syen llant-d tnigiyin γef umecwar n yineγmasen-agi akken id-yella wesqardec s telqay n yiγeblan i ttidiren ineγmasen di lxedma-nsen n yal ass akked d yemḍebren n tmahliwin yemgaraden. Si tama niḍen tamahla n yedles n ugarzu n Tizi-Wezzu terra tajmilt i 02 n yineγmasen i tewwi tmettant deg seggasen-agi yezrin, wigi d Nadir Bensbaa akk d Abdelkrim Djaad, s leḥdur n twaculin-nsen, imḍebren n lwilaya n Tizi-Wezzu γef qaru-nsen lwali mass Abdelkader Bouazgui, Tidukla n yineγmasen d yemcegεen n tγamsa n Tizi-Wezzu d yinebgawen niḍen, anda yexleḍ lfarḥ d yimeṭṭi, maca d ass i yifen mera ussan imi temlal tasa d way turew.

<p style="text-align: right;"> I. B 

  
 Nekkni, s tnac n yimedyazen, Kaci SADI, Moussa SALMI, Hocine LOUNI, Mohamed AOUCHICHE, Salah LOUNI, Lyes GUECHTOULI, Fahem DJOUDI, Salima DALI, Mohand-Akli DJOUAHER, Toufik HESSAS, Rabah KADDOUR, Akli AIT BOUSSAD, neddukel d agraw amunen, ilelli, nsemma-yas : Agraw n Yimedyazen Yezdin. Neddem-d asekkil amezwaru n tunṭiqt tamezwarut n wawal amezwaru « Agraw » (A), nerna-d tlata n yisekkilen igan tunṭiqt tis snat n wawal wis sin « Imedyazen » (Med) akked tlata n yisekkilen igan tunṭiqt tamezwarut n wawal wis tlata « Yezdin » (Yez) dɣa nessufeɣ-d isem AMEDYEZ, d isem unṣib n ugraw-nneɣ yezdin ama deg yiswiyen, ama deg tmuɣliwin, ama deg tfelsafit n tmedyezt neɣ n tsekla s umata.AMEDYEZ, yesḥassef ɣef liḥala i deg i d-tegra tmedyezt tamaziɣt-taqbaylit akked wid i tt-id-yesnulfuyen deg tmurt-nneɣ, imi aya d uya n tfaskiwin n tmedyezt i d-yessifriren acḥal d amedyaz d tmedyezt yuklalen azal ɣur ugdud ɛeddant yiwen ur yeẓri, amzun acemma ur yeḍri ! Aya d uya n yimedyazen d tmedyazin yufraren i yuran acḥal d ammud n tmedyezt, ala ayen yuli uɣebbar ur yeffiɣ. Anda-tt taɣect-nni n ugdud yettzuxxun s yimedyazen d tmedyazin n leqrun yezrin ? Ad tzux ihi s wid n wass-a ! Anda-t umussu aduklan, s waya d uya d tidukla tadelsant, i yeqqaren nqeddec i yidles, netta yesmenyif ccḍeḥ d rrdeḥ ɣef tmedyezt ? Anda-t umedyaz ? Ɣer yigduden-nniḍen, imdanen s umata ttarun ; ahat ulac win ur nesεi ara tazmamt-is n waktayen anda yettaru yal tikkelt, ama d ayen yettεeddin fell-as, ayen yedder neɣ ayen yettḥulfu, ladɣa aktayen n tayri n temẓi d tedyanin qessiḥen. Wa yettaru i wakken ad yessenqes teqseḥ n wayen i t-iqerḥen ; wa i wakken ur itettu ara ayen iεeddan fell-as, ama d lferḥ, ama d lqerḥ. Wa yettaru amzun nnig lebɣi-s, amzun yettuḥettem fell-as ad yaru mulac ur t-yetthenni ara lxaṭer-is… ; ma d nekkni ɣur-neɣ, xas ma llan wid yettarun aktayen-nsen, ur ggiten ara. Yuɣ lḥal, win yesxerbicen akka kra yettusemma d amedyaz ! Ayen i tt-yessigren, llan ula d wid ur nessin ad d-arun ula d yiwet n tefyirt ttusemman d imedyazen ! Tawaɣit tameqrant : di kra n rradyuwat akked tilivizyuwat d tuget n teẓrigin akked tdukliwin tidelsanin, d wi i d-yufraren ! D wi i d-ttawin daɣen akken ad ɣren, ad sneqden, ad selḍen ayen uran wiyaḍ ! ( Di temsalt-a, tiddukla tadelsant Adrar n Fad n At Smaɛel n Bgayet txulef abrid i d-wwint tdukliwin-nniḍen imi ugar n 12 iseggasen aya nettat tettara tijmilin i Mouloud Mammeri akked yimedyazen ilmeẓyen n tura ! Tuklal tajmilt.). Tin yernan ɣer-sent, tasdawit, ma nekkes kra n yimnuda i nezmer ad d-neḥseb s yiḍudan n yiwen n ufus, ur tekkir ara i usenqed d usiffi n tmedyezt tamirant. Kra n unadi i d-yellan di taɣult-a, ma ur t-nufi yettawi-d ɣef yimedyazen n lqerun iɛeddan, ad t-naf ala tamedyezt yettwacnan i yerza. Xas ma llan yimnuda i d-ibedren neɣ wehhan-d ɣer wammuden i d-yeffɣen imir-a, awal nezwar-d deg-s : idlisen n tmedyezt yuklalen ad ffɣen yuli-ten uɣebbar. Ma d tifaskiwin n tmedyezt anda i yezmer umdan ad d-iḥawec neɣ ad d-yezdem, ayen ala, aṭas deg wayen yufraren, imnuda ur rezzun ara ɣur-sent. Lḥaṣul, d lḥers d ddel akked tsertit n usfulkleṛ i d-sseɣlin ɣef tmedyezt tamaziɣt-taqbaylit ama d imḍebbren n tmurt-nneɣ ama d agdud yefkan afus di tmeslayt d tsekla akked yidles-nneɣ i d-yesneṭqen agraw AMEDYEZ.

<p style="text-align: center;"> Tamuɣli-nneɣ… 

 AMEDYEZ ihi, yebɣa ad yessaki, ad iwelleh imedyazen imaziɣen-iqbayliyen yettarun tamedyezt neɣ ayen nniḍen. Deg ugraw-a, tesdukel-aɣ tikti n tsekla deg tira-nneɣ. Nerra tikti d asefren amenzu seg yisfernen n tmedyezt. Ɣur-neɣ nekkni, tugna sufella i terna. Ma tugna d ssbiɣa, tikti d llḥiḍ. Ur tezmireḍ ara ad tsebɣeḍ leḥyuḍ ma ulac-iten ! Nekkni d itiktiyen, nxeddem tamedyezt tatiktit. Ma d acebbeḥ n tmedyezt s talɣiwin neɣ s yisental neɣ s tɣuri, yal yiwen s uɣanib-is. Tamuɣli-nneɣ daɣen txulef tid n wid i d-yeǧǧan awal : «Ur d-ǧǧin yimezwura ayen ara d-nebder nekkni», neɣ tid i d-ǧǧan leqrun di tektabin yettwaqeddsen almi i d aɣ-d-wwḍent s teqbaylit: «Ayen i d-iḍerrun, yeḍra-d zik yakan, ur tesɛiḍ d acu i d-yennulfan» !… Ayagi mačči d ankaṛ i nenkeṛ kra n wayen i d-fkan yimezwura, lameɛna d tamusni i aɣ-yecqan ad tt-nesnerni ɣef wat zik-nni, yernu s tmuɣli tamirant tatrart i nebɣa ad nwali, mačči akken i tt-walan nutni. Ula d ismawen n tẓuri-agi tis xemsa werɛad rkiden s tmeslayt-nneɣ. D leqrun aya, iles amaziɣ-aqbayli yettfeṣṣil initen n wawal i yetteẓẓu deg wurti n tmaziɣt-taqbaylit i deg i d-tettemɣi yal tawsit n tsekla timawit, tasekla yellan d taɣessa n tfekka tadelsant taɣerfant s wudmawen-is yemxallafen. Gar wudmawen-agi, ayen yettusemman tagara-agi « tamedyazt ». Awal-agi «tamedyazt» yeṭṭfen amkan n «poésie» s tefransist, nettwali yeṣweb ubran i t-yebren mass Kamel Bouamara i d-yessumren awal « tamedyezt » akken ad t-yessemgired akked tin yettarun « isefra ». Nerra-d awal « isefra » gar txebbicin imi i t-nettwali d awal ur nwulem ara. « Asefru », d yiwet gar talɣiwin n tmedyezt. D talɣa tamuḥendit. D tesɛa yifyar ifeṣṣlen ɣef tlata n tṣeddarin i deg yal yiwet tebna ɣef tlata yifyar : amezwaru d wis tlata d at-sebɛa tunṭiqin, alemmas d bu-xemsa tunṭiqin. Akka ladɣa i iɛeggen Mouloud Feraoun asefyer n Si Muḥend U Mḥend. Dɣa ula d Mouloud Mammeri, deg udlis Isefra n Si Muḥend U Mḥend, s trumit, yeǧǧa awal « Isefra » akken yella. Amzun d isem amaẓlay. Asefru d talɣa. Am wakken llant talɣiwin-nniḍen : izli, tizlit, aḥiḥa, lmudawala (talɣa n ddker/lemdiḥ), atg. Ihi, nekkni nettwali awal ara d-yezgen swaswa i wayen yesduklen talɣiwin-agi, d « amedyez ». (Neqqen kra n tunṭiqin n tefyirt « Agraw n Yimedyazen Yezdin » armi i d-fkant AMEDYEZ). Meḥsub, amedyez yezmer ad yili d izli, d asefru, d lmudawala, atg. Akka, ad yeddukel uẓar : tamedyezt/timedyaz, d ayen din d amedyez/imedyaz i yettaru umedyaz/imedyazen neɣ i tettaru tmedyazt/timedyazin. Ma deg uslugen n tira n tmedyezt, ad d-nsumer ad yettwaru ufyir iweznen akken yettwanṭeq ma yella ɛekkren yilugan lmizan-is. Akka i as-nufa ixef-is. Ulamek i neddu deg ubrid i deg i d-nelḥa armi d tura. Ɣef waya, AMEDYEZ ad yessuddus tidwilin d temliliyin i usetkaki d uselmed n wayen akk yeqqnen ɣer tmedyezt ama d tussniwin n tmeslayt d tsekla ama d tussniwin n umdan d tmetti. Yerna, ad d-yelhu d leṣnaf n tsekla merra : ungal, tullist, atg. Am wakken daɣen ara yeg azal meqqren i usuqel ɣer tmaziɣt-taqbaylit akked usenqed aseklan s tmuɣli tusnant. Ad tettili Tuffɣa taseklant yal tasemhuyt i deg ara d-nessufeɣ leqdic-nneɣ. 

<p style="text-align: center;"> Leqdic ara yilin 

 D leqdic ara yilin deg uswir asdawan ara iɛerḍen ad isemmi kra n temsal n tmedyezt neɣ n tsekla s umata. Mebla ma yettu tudert n umedyaz di tmetti d yizerfan i t-id-iṣaḥen di tudert n tsertit d tfelsafit akked tẓuri. Ayen irkel ara d-yessufeɣ ugraw AMEDYEZ, d asnulfu neɣ d asenqed, ilaq ad yaweḍ ɣer medden ama s yiɣmisen d rradyuwat akked tilifizyuwat d Internet akked yidlisen, ama s uṭerjem ɣer tmeslayin-nniḍen. Ihi, ɣas akka AMEDYEZ ixulef at zik n leqrun akk yezrin s nitni s tmuɣliwin-nsen yebɣan ad qelɛen iẓuran neɣ ad ten-sserkun s yir tamusni akked ukellex i lɣaci, yelli tiwwura-s i wid yebɣan ad ḍefren tiktiwin-is ama d imɣaren d temɣarin ama d ilmeẓyen d telmeẓyin, d isdawanen-imnadiyen neɣ d imura-inaẓuren ; si tmurt n Leqbayel neɣ si temnaḍin-nniḍen n tmurt n Lezzayer neɣ tid n tmura n Tferka Ugafa yettmeslayen neɣ yettarun tamaziɣt-taqbaylit neɣ timeslayin timaziɣin-nniḍen.

<p style="text-align: right;"> AMEDYEZ Bgayet, ass n 21 yunyu 2016 

  
 D tismin i yesmentigen lebɣi deg ulawen n yemdanen akked d yegduden. Yal amdan neɣ aɣref yettmuqul ɣer win i t-yifen yettɛanad akken ad t-yaweḍ. Si zik n zik akka i yella lḥal: leǧnas temḥazwaren akken wa ad kkan wa nnig wa. D aya id yewwin lebni n tiɣermiwin si zzman n iferɛunen armi id nessawaḍ ɣer taɣerma tutrimt( occidentale) yefkan lɣerza i tmeddurt n yegduden imiranen.

 Aẓar n tɣerma tutrimt d taɣerma sbedden yigrigiyen akked ṛuman. Ɣef yidɣaɣen i lessen sin yigduden-agi id yuli uɣṛab n tidmi tutrimt armi tefka ifurkawen ɣer yal tama d umaḍal. Tzemnit s wacu teddun lketra n leǧnas ass-a, d ttin id yeswan si tala n tmussni id neǧren izemniyen imenza am Artistote, Thales ; Phytagore,Archimde d wiyaḍ…D tamussni agi s timmad-is i leqqmen deg ixf n yemdanen( yebnan igduden-agi) lebɣi ɣer tmussni, ɣer unadi, ɣer tifin, ɣer usteqsi, ɣer taruẓi n isula yettawin ɣef uɣbalu n yimal! Ihi ma yella timura tutrimin yis-sen-t i tebna tagrawla tamugrant ( revolution industruelle) di taggara n lqern wis 18 aya ur yeswham ara, imi ɣer tara tamenzunt yessen ɣef tidmi tagrigit akked d tidmi taṛumanit i-ijebed uẓar n waɣlan tezdi taɣerma tutrimt. Ahat tayajurt tamenzut s wacu tebna taɣerma d yidles. Mebla idles ulamek ara ad lalent tmuɣliwin irefden amdan akken ad yekk nnig liḥala deg yella akken as yewɛu i wayen ifazzen. Tanfalit ssellum-is d tidmi i teksen aɛjar ɣer tikta timaynutin yesfilliten i yimal yifen ayen yezrin. Idles annar-is meqqer, hraw, ɣezzif. icudd ɣer tasekla, ɣer umezgun, ɣer ccna, ɣer sinima, ɣer taklut…yal aferdis acu id yettawi, acu i yettleqqim deg ixf n umdan akked wegdud. Simmal yuli yidles n waɣref simmal iswir n temɛict –is ilehhu yettili di lmendad n lebɣi ifetel yal aɣe man deg ul-is. Ay akken nebɣu newwi neɣ nerra d yidles i d lemri n taneflit n yal aɣref di ddunit. Ma yella ass-a idles id yekkan s tmurt n Marikan d win id yeflalin ugar wiyaḍ, aya s ssebba, imi tamurt n Marikan d-idles i terra d leslaḥ-is amenzu akken tudert-is tazemnit a teɣzu yal timura deg umaḍal. Slid kra n tmura (am tamurt n Rrus neɣ Ṣṣin) ur yekcim ara uɣanib amteddu n tmurt n Marikan. Lemmer a negger tamawt ɣer timura iɣ yecban ad naf, deg iseggasen n 50/60/70, tamurt n Maṣer tella d tamnazmert tadelsant ( puissance culturelle) i timura tiɛrabbin. Ccna-nsen, sinima-nsen, amezgun-nsen, tasekla –nsen temmeɣ tirni deg tmura umi qqaren timura tiɛrabbin tinselmin. Itran id yefka idles-nsen am Farid El Atrach, Mohamed Abdlewahab, Oum keltoum( di ccna) Salah Abou Sief, Youcef Chahine, Henri Barrakat, Ahmed Badrakhane, Niazi Mustapha, Omar Sharif, Mahmoud Yacine, Nour el Cherif, Faten Hamama, Chadia,Nabila Ubeid, Adel Imam, Leila Alwi( sinima) Nadjib Mahfoud, Yousef Idris, Mohamed Husein Haykal( tasekla) sked anda ur ttwassen-ara. Aǧuǧǧeg yeǧuǧǧeg yidles n tmurt n Maser deg lawan-nni ur yekki ara s ugacur imi llan irgazen d tilawin deffir-s. Llan imawlan n wedrim iserfan idrimen-nsen deg aḥric agi n yidles s yal udmawen-is( amezgun, sinima, ccna, tasekla..) imi rran idles d yiwet n trekkizt s wazal-is di tdamsa n tmurt. Ass-a d lulluf n imeṣriyen i yettidiren deg aḥric n sinima kan.

 Ahat dayen-nni ( lqella n yergazen ɣer-nneɣ yebɣan ad skecmen adrim-nsen deg annar-agi n yedles ) ɣer-nneɣ i yeǧǧan idles-nneɣ yesḥurejdul ɣef lebɣi n inaẓuran war tazmert seg 62 armi d –ass-a. Xas ma taggara-agi lulent-d kra n tiẓrigin tusligin ( boites privées) yecqan adlis neɣ isura neɣ ccna maca mazal-iten-t ttraǧunt leɛnaya n ddewla akken ad afent adrim s wacu ara ssalin isenfaren-nsen-t( projets). Lqela n les sponsors, astehzi n-isihranen( les détenteurs de capitaux) deg idles yerra yal asenfar d taɛkemt. Ulac win wwin-t tismin as yini ad kecmeɣ annar-agi yellan d anubi- vièrge- akken ad weqmeɣ llsas i lebni yidles( win ara ibeden ɣef ifaden-is) ara yilin d rkiza i tdamsa di tmurt. Yak ttṛaǧun deg ddewla akken a sen- tebnu ixxamen idelsanen, tizeɣwa akked istidyuten n sinima, ixxamen umezgun… xuḍi di tmura anda idles yesɛa leɛnaya llan isemṣaren( producteurs) i- ibedden ɣer wanect-a. Amedya axxam n rotana di tmura lxalij d netta id yellan deffir qṛib yal « iklipen » id yettɛeddayen deg tilibizyuwat n timura-agi. Ticennayin am Nejwa karam, Nancy Ajram, Omar Diab, Nawal El Zughbi.. llan deffir-sen ispunsuren, iemaṣaren… dayen-nni i ten-yeǧǧan ttidiren s lḥirfa-nsen, s ccna-nsen… llan di tmura-nsen d itran ( stars) ɣer ttɛanaden ilemẓiyen akked tmeẓyanin akken ad cuqqen abrid i yiman-sen di tudert.

 Ulac ayen id yettasen kan akka… telqa ijebden idles d adrim… adrim yettawi-d adrim.. d tagi id tagda( équation) ur nefri ɣer -nneɣ. Ɣef uggur -agi i yemderkal yidles –nneɣ dag-i di tmurt. Ahat d anect-a yak id yewwin talalit n tidukkla n imedyazen ilelliyen ɣef yella Mass Louni Hocine amedyaz akked umyaru id yeflalin di taggara-agi akken as yuɣal ccan i umedyaz. Gar yiswiyen id tewwi tidukkla-agi: aseḥbiber ɣer izerfan n imedyazen n teqbaylit. Aya d lmeɛqul imi inaẓuren nniḍen yal mi ara d ɛaddin deg tizeɣwa n yidles neɣ di radyu ttwaxelṣen( seɛun un cachet) bexlaf imedyazen. sawalen-nsen kan i wakken ad ččaren ilem yellan gar iɛeddi n ucennay akked wayeḍ. Xas ticki ttwanecden ɣer radyu di nuba-t yellan s demma, werǧin uɣalen-asen-id izerfan-nsen( droits d’auteurs) ɣef ayen-nni.Simi ad iban wamek ara teddu tidukkla-agi akken tiɣri-ines a ttaweḍ wid tecqa taluft ( imedyazen akked imḍebbṛen n yidles) ahaqel targit n yal yiwen deg-nneɣ tesfillit ad zzint tismin ɣer wayla-nneɣ amer wid yesɛan adrim ad gzun ula d -idles d amur di tdamsa yemzer ad yessekcem adrim s waṭas, ad yegg imukan i uxeddim i wacḥal d ataras.., ad yewwi lfeyda i bab-is…i tmurt!

<p style="text-align: right;"> Ait Slimane Hamid 

  
 Muḥemmed Cami seg yirgazen i yuklalen aṭas n wannuz. Ilul di taddart n Tewrirt n Mimun deg At Yenni aseggas n 1959. Ar tura, amur ameqqran seg tudert-is yefka-tt i uḥraz n tezlit tazwawt (taqbaylit). Dɣa, imi taggara-ya yura-d deg uẓeṭṭa inmetti n faysbuk dakken atan ad yeḥbes afsar n yineɣmisen d tewlafin n yicennayen iqburen, nesteqsa-t ɣef sebba. Tadiwennit!

  Aɣmis n Yimaziɣen : Telliḍ tebɣiḍ ad teǧǧeḍ leqdic deg faysbuk, acimi? 

 <span style="color: #ff0000;"> Muḥemmed Cami : </span> Axaṭer aṭas n lɣaci i walaɣ ttsemmin tiwlafin i d-xeddmeɣ ttarran-tent ɣef yismawen-nsen, netta ur ilaq ara akk wannect-a, akken qqaren mkul lḥaǧa tesɛa bab-is. Ad ten-id-yehdu Rebbi kan, wamma amezruy ad iched ɣef win igan kra. Leɛtab-iw akk atan di les archives. Nessutur ihi kra n leqder kan.

  Aṭas n yinaẓuren i umi turiḍ tibratin akken ad tesɛuḍ ayen xeddmen. Mmeslay-aneɣ cwiṭ ɣef waya… 

 D tidet. Ahat azal n 150 n tebratin i yellan gar tid uriɣ i yinaẓuren akked tid i yi-d-uran. Am Ccix Nurdin, Muḥand Racid, Yusef n Bgayet (Abǧawi), Ayt Mengellat ed wiyaḍ nniḍen. Wid yemmuten ad ten-yerḥem Rebbi, wiyaḍ s tuɣzi n leɛmer-nsen. Tajmilt i ucennay i yi-iɛawnen aṭas deg uqeddic-iw: wa d Muḥand Racid umi ttmenniɣ ḥellu s uɣsab. 

  Acḥal n yiseggasen kečč d asegraw (ajmaɛ) ed wacu tesɛiḍ ar tura? 

 Seg useggas n  1972 ar tura jemɛeɣ ihi ɛeddan 40 n yiseggasen. Seg wayen xemmleɣ ugar n 6000 n yimagraden n tɣamsa yuran, nnig n 4000 lewsayef yemgerraden n yiḍebsiyen am wid n 45 tours 78 t ed 33 t. Sɛiɣ daɣen  aṭas n yipustiren ed tewlafin deg uxxam. Annect-a, iwakken lǧil i d-iteddun ad issinen amezruy n ccna n tmaziɣt, ad ẓren amek i d-yebda daɣen.

  Ar tura mazal ur tufiḍ tallelt (aɛiwen) sɣur ḥedd? 

 Ulac. Ar tura ur tesɛiḍ win d-yerran i uncad ed tiɣri-inu. Lameɛna nekk mazal ad kemmleɣ ccɣel-iw alama mmuteɣ, ɣas akka la nettwali ulac ulama d tajmilt skud akka nedder, ma nemmut ula iwumi-tt. Ad snemreɣ kan imdukkal n tɣamsa imi nutni ur ssineɣ tatut, akked yimdukkal n faysbuk i yi-d-irennun tabɣest ẓran azal n wayen qqdceɣ. Ẓriɣ lemmer d aḥerraz n tezlit taɛrabt i lliɣ ad iyi-iɛiwnen s tumert. Maca nekk akken yebɣu yili, imi nekk d azwaw ad mmteɣ d ilelli.

  Tanemmirt a Muḥemmed, d acu d awal-ik n taggara? 

 Ssarameɣ teɣzi n tmeddurt i yicennayen-nneɣ n teqbaylit. Afud igerrzen i Uɣmis n Yimaziɣen. Tanemmirt i kečč a mass Mhenni akked widen merra yettnadin ɣef tmaziɣt. Nessaram ad d-tuɣal d tutlayt tunsibt di tmurt-is.

<p style="text-align: right;">Yesteqsa-t: Mhenni Xalifi

  
 S tinnubga n tiddukla tadelsant Tiεwinin n Wizgan, di tγiwant n Wizgan (Buzgan), id-yezgan azal n 60 ikilumitren γef usammer n lwilaya n Tizi-Wezzu, Muḥamed Daḥmani d aselmad (Professeur) deg ugedzu n tdamsa di tsedawit n Mulud At-Mεemmar n Tizi-Wezzu yexdem yiwen n usarag s usentel « Ceḥḥa » naγ « Azmad n waggus ». Tazeqa n leqdic n wexxam n yedles Ferrat Remḍan id-yezgan di tlemmast n temdint n Wizgan,teččur d imdanen id-yussan si yal tamnaḍt, inelmaden, iselmaden tawacult n tẓuri d tsekla, imi fursen tagnit deg usarag-agi askasi i yekkan azal n 04 n tsaεtin di 02 n uzal almi d 06 n tmedit, mlalen akked yiwen n umusnaw meqren i ittewxeṣen deg uḥric n tdamsa, yessefhem-d s telqay uggur n tezγent n tdamsa n umaḍal i yennulen tamurt n Lzzayer. Ayen nnan leqbayel imezwura, muḥal at-bedlen leqrun, imi dren yakkan tagnitt-agi n tezγent n tdamsa, imi ar ass-a yegra-d yenzi id-yeqqarenk  » Win yufan lεula drus, yečč cwiṭ yezmed aggus ». Dayen if-id-yuγal mass Muḥamed Daḥmani, anda id-yenna d akken Ceḥḥa d tasartit n udabu, yewwi-d lḥal ad-yili leḥder d useḥbiber deg uselḥu n yal taγawsa, d umeyyez akken iwata lḥal γef uṣarref n tedrimt di lxedma n yal isenfaren ». Yenna daγen « ceḥḥa-agi tennul deqs n yidisan, adabu, yal timnaḍin n tmurt n Lzzayer d yemdanen sumata », syen yekkes-d aγilif, imi iwekked-d belli uggur-agi yebεed γef tezγent n tdamsa i yennulen deqs n tmura n lbarani, am Ṭelyan, Spanyul, la Grèce d tiyaḍ niḍen. Syen yuγal-d umsarag γef tedrimt i ittewṣarfen deg seggasen yezrin, imi yenna  » Almi d aseggas n 2014, lpitrul yewa ger 90 d 100 idullaren, u ddula tazzayrit tettṣarif azal n 90 melyar idullaren yerna mebla ceḥḥa. Akken id-imeslay γef yemεelmen n larẓaq id-yessekcamen selεa si tmura n lbarani, ma yella d selεa n tmurt baxṣen-tt teqqim. Dγa mass Daḥmani yessaḥres akken ad-yilli usebγes n wid yeseftayen di yal taγawsa, ad-seftin di tmurt i usnarni n tdamsa, akken izzayriyen ad-ttajwen γer-sen u ad-sajawen γer tmura n lbarani.<span style="white-space: pre;"> </span>    

<p style="text-align: right;">  Islam Bessaci 

  
 Ad tili tmeɣra-agi deg Zenith, deg tmurt n Fransa, ass n lḥedd 15 yennayer 2017, ɣef rrebɛa n tmeddit. Aya i lmend n usfugel n 50 n yiseggasen n ccna-s.

 Akken i d-yenna Lounes Matoub deg yiwet tezlit : ‘’ Lounis Ait Menguellet, tuɣac-is seggment, ttakent ddwa i yimuḍnan. Tiḥdayin yis-k i ferḥent, kul mi ara ak-slent , wamma ilmeẓyen akk selben’’. Ihi, Ait Menguellet, d yiwen unaẓur ameqqran. Isem-is aḥeqqani Abdenbi , ilul ass n 17 deg yennayer 1950 deg taddart n Ighil Bouammas , taɣiwant n Iboudraren, At Yanni. D d yiwen umedyaz , acennay aqbayli. Yekker-d deg yiwet n twacult iḥemmlen idles n tmaziɣt, d netta i d wis setta gar watmaten-is , yesɛa kraḍ n tyesetmatin d sin watmaten-is. D tawacult yeɣran. Seg wasmi yesɛa 17 n yiseggasen i yebda ccna, yerna icennu i yiman-is, ur yebni ara d akken ad d-yas wass ad yuɣal d anaẓur meqqren , d yiwet n tgejda n ccna s teqbaylit. I tikkelt akk tamezwarut i iruḥ ɣer umaṭṭaf wis sin, iɛedda-d deg nnuba n yicennayen uzekka anida yella iqeddec ufennan ameqqran Crif kheddam, yerna Ait Menguellet, yebɣa ad yissin wigi iqedcen deg umaṭṭaf wis sin imir d tagi kan i nesɛa d agerruj n teqbaylit, ur iruḥ ara akken ad yettwasen , yella deg tazwara isel i tezlatin n Taleb Rabaḥ ad fell-as yeɛfu wuzmir, am tezlit-nni ‘’Tezga ṣṣifa-m gar wallen-iw’’, ‘’Ma tecfan ay igudar’’… Aṭas i t-iɛawnen, fkan-as afud gar-asen Kamel Hamadi, yettaru-as tizlatin icennu-tent, maca Ait Menguellat ur yettkil ara kan ɣef kamel Hamadi, ula d netta yettaru iḥulfan-is icennu-ten iman-is. Yebda aseggas n 1966 s tezlit tamezwarut i d-yessekles deg wahran , yefka-as Ouahab Ait Menguellet afud , maca isem i as-fkan tazwara lḥesnaoui Ait Menguellet ur t-yeqbil ara akken ad as-fken isem unaẓur ameqqran netta imir kan i yebda ccna. Yuɣal fkan-as kan isem-is Ait Menguellet, rna-asLounis. Seg yimir, yuɣal xedmen agraw n yilmeẓyen anida yetteki deg seddis yid-sen isem-is ‘’Agraw n Yimaziɣ’’, yettwaɛreḍ sɣur uselway n temdint n Tigzirt akken ad xedmen tameɣra , llan kukran tazwara imi i tikkelt tamezwarut ara xedmen tameɣra , imir aselway n Tigzirt, yebɣa ad yesnerni ccna, yefka-asen azal imi imir tizlatin n Slimane Azem, ur ilaq ad asent –slen medden maca aselway n Tigzirt, icɛel tizlanin n Dda Slimane, s ṣṣut ameqqran yal tama yerna xedmen tameɣra anida yetteki Cherif Kheddam akked d Nouara. Llan akken i lmendad n ugraw–agi , taggara tameɣra tgerrez akken iwata imi s nnif i cnan mgal tamḥeqranit i d-yellan imir, asmi ur aɣ-d-iṣaḥ ara wawal s tutlayt -nneɣ aɛzizen. Ikemmel amecwar-is, acku ur yelli ara weḥd-s : s kra n win i t –yesnen deg yifennanen, ad as-yefk afud, netta simmal, simmal almi yuɣal selben fell-as yilmeẓyen imi icennu ɣef tayri, asmi tella d tuffirt mačči. Yenna-d u yecna-d iḥulfan n yilmeẓyen n tallit-nni. Aseggas segmi i d-yessufeɣ tizlit-is tamazwarut ‘’Ma truḍ ula d nekk kter’’, deg useggas 1967, yemmut gma-s. Yesɛedda leḥzen d ameqqran. Yenna-d limer uqbel i yemmut gma, yili ur ttruḥuɣ ara ɣer tedwilt n yicennayen uzekka. Si leḥzen yecban wagi, yerna limer i d-as-nnan deg twacult-is ur cennu ara, yili ur icennu ara, ahat, imi d win yettqadaren, yettseḍḥin, d urẓin . Deg useggas n 1974, iruḥ ɣer Fransa, meɛna ur yugi ad yecnu deg leqhawi. Yuɣal yecna deg tzeqqa tameqqrant deg Fransa ‘’Le Zenith’’. Akken amecwar-is n ccna yettaẓ ɣer sdat, mačči ɣer deffir , icennu tizlatin i yura, iwumi i iḥulfa, mačči kan akka. Tizlatin –is, tzemreḍ ad asent-tesleḍ sdat baba-k, yemma-k neɣ gma-k ur xsirent ara. Icennu ɣef tayri, lɣerba, tasertit, timetti, idles d tutlayt n tmaziɣt. Tizlatin-is, llant twezzlanin, llant tɣezzfanin anida tella tfelsafit. Win ur nessin ara taqbaylit, ur ifehem ara anamek n yisefra , ameyad ; ‘’a wid ifaqqen, yegra-d yiwen ulqaf, d idles ɣlayen. Di ddiq i t-nettaf , ḥader win ara t-yerren gar yiɣuraf, akken ad aɣ-t-rrẓen». Yenna-as daɣen : «Lekdeb yurew-d lbaṭel , lbaṭel d baba-s n lxuf, lxuf yurew-d tirugza , tirugza teɣleb-iten yakk’’. Lounis, d amedyaz i textar tmedyazt, d acennay yextar ccna, yessekles aṭas n tezlatin netta s timmad-is, ur yezmir ara akken ad tent-yeḥseb. Ait Menguellet, ur yettu ara lxir i d as-xedmen inazuren imeqqranen. Yerra-asen yakk tajmilt, ama i Kamel Hamadi asmi iwumi rran tajmilt deg taddart –is Ait Daoued n Yatṭṭafen, At Yanni , yerra-as tajmilt i Taleb Rabaḥ, i Cherif Xeddam d wiyaḍ-nniḍen. Tura tewweḍ-d nnuba N Ait Menguellat ad as-tuɣal tejmilt ass n 17 deg yennayer 2017, i lmend n umecwar n 50 yiseggasen i d-yewwi. Mebla ma nettu d akken Ait Menguellet, iɛawen mmi-s Djaafer akken ula d netta ad yeḍfer abrid-agi azeddgan. D mmi-s i d afus-is ayeffus. Nessaram–as i unaẓur-nneɣ ameqqran Ait Menguellet, teɣzi n tudert, yal aseggas ad t-id–yettaf s tezmert yeqqwan, am wakken i d-yenna ucennay Ali Amran ‘’Tajmilt ara as-nerr i Lounis, yuklal-itt’’ . Aṭas n tmeɣriwin akked tejmilin i d-yettuheggan i lmend n waya, ama tagi deg tmurt, ama deg berra. S teɣzi n leɛmer-is, ihi. <span style="white-space: pre;"> </span>

<p style="text-align: right;">  Zakia Ben yahia   

  
<p style="text-align: center;">Yezwi lxuf seg ulawen n lɣaci. Asalu mgal tilelli akked tugdut yettwenǧer . Tafsut n imaziɣen id yellan deg ibrir 1980 tella d llsas i wayen ara d iḍefṛen kra n iseggasen akkin. Maca  di ddeffa n times yuɣen di Lwad Ɛisi ambeddel amezwaru id yellan s wazal-is d talalit n umussu adelsan amaziɣ(MCB). Ddaw leɛnaya n umussu-agi ara yili leqdic asertan neɣ adelsan ɣef dreɛ  n tmaziɣt.  Taɣarɣart tamezwarut s wacu ara d yeglu umussu adelsan amaziɣ d timlilit n Iɛekkuren ( séminaire d’Iakouren) id yellan  deg ass n 2 Aout 1980. Deg tamlilit-agi yezdin imnuda n umezruy, n tsertit d yidles yeṭṭfen azal n waggur yeffeɣ d yiwen wassaɣ  id wekden ɣef tamagit n tmurt isenden ɣef sin iferdisen: tamaziɣt akked teɛrabt. Gar wayen yessutur wassaɣ-agi( umi werǧin yegga azal udabu n immir yellan  ddaw taɣruṭ n Chadli Bendjedid) amteddu n tmurt s tutlayin-is : Tamaziɣt akked taɛrabt n Lẓẓayer ( tikti-agi tella deg ul n wacḥal d ameɣnas n umussu am Kateb Yacine, Ferhat Mhenni i-tti-d yennan qbala deg yiwet gar tizlatin-ines  : « tamurt a ttrefed-iman-is, terwas yak teɣra, tesɣar di tutalayin-is, teɛrabt n Lẓẓayer d tmaziɣt ».

<p style="text-align: center;">Deg iseggasen-agi n tmanyin ayen diɣen yeṭṭfen lbal d asbeded i tikelt tamezwarrut  n tidukkla n warraw n yimeɣrasen ( association des enfants  des martyrs ) deg Tizi-Wezzu ɣef yella di lmendad Ferhat Mhenni, Noredine Ait Hamouda d wiyaḍ .  D tiddukla-agi    ara yilin d asalu ɣer usbeddi n ijerrid n izerfan n umdan ( ligue des droits de l’homme) tamenzut di tmurt n Lẓẓayer. Ijerrid –agi yella-as di lmendad Said Sadi . Anejmuɛ yezdin iɛaggalen-is yella-d deg uxxam n Fettouma Ouzeggane  deg tazniqt n Didouche Mourad di Lẓẓayer tamanaɣt. Seg timlilit-agi id ilul ujerrid-agi n izerfan n umdan ɣef yella Mass Ali Yeḥya Abdenour d-aselway. Moqrane Ait Larbi d aselway wis ssin. Malika Ouzeggane d tamarayt. Gar iɛaggallen yettikkin ndi taseqqamut nezmer ad nedder Mass Arezki About, Rabah Baraka, Rachid Bellil,  Khaled Benmiloud, Said Doumane, Lounaouci Hamid, Ferhat Mhenni, Mimi Trakli, Hocine Zehouane .

<p style="text-align: center;">Asalalli n ujerrid-agi n izerfan n umdan yessekcem tawala deg ul n udabu n immir  . Aneggaru-agi iqubel  s leqseḥ   leqdic-agi. Dɣa ass n 5 juillet  snat n trabuyaɛ n warraw n imaɣrasen ( chouhada) yiwet di Tizi-Wezzu tayeḍ deg Lẓẓayer tamanaɣt   gezment-tt d ṛṛay ad sersen timqutin  n iǧeǧǧigen ɣef leṛwaḥ n widen yeɣlin ɣef tmurt di tmeqbart n Lɛaliya.Maca iserdasen n leḥṛis llan-asen di lmendad , gezmen fell-asen abrid ɣer tmeqbart.  D ayen id yewwin kra n tmesbaniyin . Maca adabu , umi ur yeɛǧib-ara wayen-nni, yecelqef-iten merra yera-ten ɣer lḥebs n Berwagiya uqbel a ten yesɛeddi di ccṛeɛ di tsenbart n laman aɣlan ( la cour de sureté de d’état)di Lemdiya. Aɣmis n « El Moujahid » n immir yewwid acḥal d asebter ɣef tadyant-agi ddaw yiwen uzwel “ tamsalt n Roubaine Ali Fawzi) .  Tuget seg wid yettwaṭṭfen yeḥkem fell-asen ad sɛeddin lḥebs gar 6 ɣer 3 iseggasen. Amur ameqqran seg inekrufen-nni ( détenus) wwin-ten ɣer lḥebs n Taẓult n Lembes.

<p style="text-align: center;">Zdat ayen-nni n lbaṭṭel Lounis Ait Menguellet yerra tajmilt i imeɣnasen yettwaṭṭfen  a baɛdda i warraw  n-yimeɣrasen gar asen Ferhat Mhenni, Noredine Ait Hamouda di tezlit “ teksem lmeḥna” .  Adabu ur iɛeṭṭel-ara yerra ula d Lounis Ait Menguellet ɣer lḥebs dima deg useggas n 1985. 

<p style="text-align: center;">Maca amussu adelsan amaziɣ ( M.C.B) yefka iẓuran imi mačči ala di tmurt n Leqbayel i-iressa leqdic ines . Amedya ula di temdint n Mostaganem anda llan aṭas n inelmaden id yusan si tmurt n leqbayel akken ad ɣṛen deg usday atiknuluji n tfellaḥt( I.T.A)  yal aseggas yettili-d usfuggel n 20 Ibrir akked yennayer deg aɣṛam( cité) anda ttilin.Aya yettil id ddaw leɛnaya n imeɣnasen n yidles am Djamel Mammeri, Nait Messaoud Amar, Ali Zoubar, Kais Hocine (d acennay) Radja Ahmed, Tighilt Rachid( d-anaẓur) Noredine d Hamid Ait Slimane ( d-imedyazen),Fodil Rachid d waṭas nniḍen.

<p style="text-align: center;">Xas akken amussu adelsan yezdi yak imeɣnasen n yiles amaziɣ , maca timuɣliwin gar iɛaggalen-is mgaraden-t , kra imal ɣer tazdukla( communisme) am Ferhat Mhenni ,kra ɣer tasihrant ( capitalisme) , kra ṭṭfen kan di tamsalt n yidles ( les culturtalistes) am Salem Chaker, Mouloud Mammeri, Kateb Yacine . Ahat d ayen-nni i iɛakren kra  leqdic amatu n umussu-agi  imi kra n imeɣnasen-is suturen leɛnaya n kra ikabaren yellan d ufiren am ukabar n tirni n iɣallen inemalyen( FFS) neɣ  akabar aẓelmaḍ( PAGS) neɣ akabar azelmaḍ amṭurfi( trokiste). 

<p style="text-align: center;">Ayen id yekkan sɣur idelsaniyen d tasɣunt « tafsut »  yesɛan azal ameqqran di lawan-nni . Di tasɣunt-agi, deg ttarun imussnawen  imeqranen am Mouloud Mammeri &amp;nbsp,; Salem Chaker  ttarun diɣen  isertiyen am Sadi  akked Ferhat Mhenni. Tasɣunt n tafsut teldi diɣ isebṭaren –is i yimeɣnasen n tmaziɣt n Lmaruk, Libya d ayen-is is yernan azal akked ccan. 

<p style="text-align: center;">Agemmaḍ, ayen yeṭṭfen lbal diɣen d timlilit id yellan gar Hocine Ait Ahmed akked Benbela id yegran tiɣri si Londre akken tamegla( opposition) ad tewwet s-ugerz ad mmeɣ di tmurt amer s wayen-nni ad yili u ɣḍel n udabu n ukabar awḥid FLN. Timlilit-agi tesewhem acḥal d ameɣnas amaziɣ imi ur fhimen ara amek ara yemlil Hocine Ait Ahmed netta d Benbala xuḍi d Benbela  id –amezwaru i nekren timuẓɣa n tmurt di 1962 asmi yettgalla “ nekni d iɛraben, nekni d-iɛraben. Matoub Lounes yewted s leqseḥ di temlilit agi deg tezlit-is “ les deux compères” :

<p style="text-align: center;"> 

<p style="text-align: center;">Awal yekfa deg iles-nsen

<p style="text-align: center;">Ur d yegra laman yid-sen

<p style="text-align: center;">Aḥmed Lḥusin mtafaqen

<p style="text-align: center;">Ad rran lehna  yiẓẓariyen

<p style="text-align: center;"> 

<p style="text-align: center;">Imeyyez Lḥusin

<p style="text-align: center;">Yusa-t-id lefkeṛ

<p style="text-align: center;">Iqleb wis sin

<p style="text-align: center;">Wukud a ifekkeṛ

<p style="text-align: center;">D tarwa n tgujilin

<p style="text-align: center;">Yeǧlan  d tilmeẓyin

<p style="text-align: center;">Ass-a id idebber

<p style="text-align: center;"> 

<p style="text-align: center;">I kečč a si Ḥmed

<p style="text-align: center;">Acu akka twalaḍ

<p style="text-align: center;">Aya-d a n mejjed

<p style="text-align: center;">A nebdu leɛyaḍ

<p style="text-align: center;">S yisem n Muḥamed

<p style="text-align: center;">A nekker  n jahed

<p style="text-align: center;">Ad ḍefṛen wiyaḍ.

<p style="text-align: center;"> 

<p style="text-align: center;">Ḍelmeɣ neɣ t ḍelmeḍ

<p style="text-align: center;">Zik ur yettwehṣab

<p style="text-align: center;">Rres-d a teččeḍ

<p style="text-align: center;">Si tbaqit n ṣṣwab

<p style="text-align: center;">Atmaten inselmen

<p style="text-align: center;">Leqbayel ad jemlen

<p style="text-align: center;">Ddewla a tt-neqleb

<p style="text-align: center;"> 

<p style="text-align: center;">Neɛya di txidas

<p style="text-align: center;">Ur nezmir –ara

<p style="text-align: center;">Abrid n tbburdas

<p style="text-align: center;">Ur t-nettaɣ-ara

<p style="text-align: center;">Lemmer sɛan tissas

<p style="text-align: center;">Mačči di leǧnas 

<p style="text-align: center;">Tressa rreḥba.

<p style="text-align: center;"> 

<p style="text-align: right;">Ait Slimane Hamid 

  
 Tennerna-d ussan-a deg tɣiwant n Draɛ Lgayed tdukkla tadelsant “Idles”, akken ad tili d aɛwin i yilemẓiyen n temnaḍt, ad tekki deg usawki seg tama n yidles d tmagit. D ayen ara d-yernun ugar n uḥerrek deg wayen yerzan amussu asdukklan, deg temnaḍt-a i d-yezgan s wazal n 70 n yikilumiṭren ɣef waɣir n Bgayet. Dɣa, akken ad yebdu wahil n useggas-a, ad yili warmud amezwaru n tdukkla-a ɣef ddemma n yimeɛḍar I lmend n wass-nsen aɣelnaw i d-yettuɣalen yal 14 di meɣres. Ihi azekka, send taldayt, ad yeqleɛ wahil n usihar-a amezwaru s yiwen n usarag ɣef wayen akk tessran yimdanen-a at asrayen uzzigen. Syin, d akud n usenɛet n yiwet n tceqquft n umezgun akked umunulug i ucmummeḥ. Deffir-s, ad d-ttwasseknent kra n tigawin icebḥen sɣur kra n yimeɛḍar i yesɛan tikci deg kra n taɣulin, gar-asent tamedyezt.Yetturaǧu, daɣen, ad ilin kra n ccnawi sɣur tarbaɛt n warrac inelmaden ɣef wakken i d-nnan yimḍebbren n tdukkla-a, i yessaramen ad yili usurif-a d win ara yeɣren i wiyaḍ meskud sɛan lebɣi. Akken ɣer taggara, ad yekfu wahil n wass s tikci n warrazen i kra n yimekkiyen. Afud igerrzen i tuffɣa-a tamenzut n tdukkla “Idles” deg Draɛ Lgayed. Nessaram, ad tesnerni idles deg taddart-nni, ad tessider kra seg wayen iruḥen. Imi ilaq ad t-id-nini, ma nemmeslay ɣef tutlayt, aṭas i d-ikecmen d tanfaliyin tijenṭaḍin ɣer tɣiwant. <span style="white-space: pre;"> </span>  M. K. 

 
  
 Ixedamen n wexxam n tujya id-yezgan di tama n Lewḍa di tγiwant n Wizgan begnen-d lγiḍ-nsen ddurt-agi yezrin, ass n umenzu n yulyu ideg nella s waḥbas γef lxedma seba n uḍeggar n yiḍuman sγur imezdaγ n temdint tamaynut n Lewḍa. Dγa dayen id-ixelqen iεewiqen i yixedamen n wexxam-agi n tujya, imi ur zmiren-ara ad-xedmen deg tegnatin yecban tiden, d ugguren ara-d-yeglun s lemḍara meqren i twenaḍt d tezmert n wemdan.

 Iwesmekti kan, taγiwant n Wizgan tettidir yiwet n tezγent meqren γef teγzi n useggas-aya, sebba n weγlaq n umḍiq n uḍeggar n yiḍuman ur-nwulem-ara di tama n uzaγar sγur imezdaγ n waṭas n tudrin. Dγa deqs n tudrin id-yufan tifrat i weγbel-agi n wejmaε d uḍeggar n yiḍuman, imi tiddukliwin yesaḥbibiren γef twenaḍt d tesquma n tudrin grent irebbi i weγbel-agi, sawḍent sbedent imukan n uḍegar n yiḍuman s wefran, dayen i yesneqsen taεkkemt meqren. Maca tamdint n Wizgan d temdint tamaynut n Lewḍa mazal ar tura aγbel-agi yettizi yetteneḍ. Γef aya ixeddamen n wexxam n tujya n Lewḍa sarmen tifrat i wuggur-agi γef zik lḥal, imi tudert yelhan tcud γer tezdeg.

<p style="text-align: right;"> Islam Bessaci 

  
 I lmend n yennayer, nebγa ad nẓer anda tedda tmaziγt deg unnar, nebγa ad nesteqsi γef umecwar-is seg 1980 ar ass-a. Ihi, neqsed Ben Mohamed akked Allaoua Rabehi, wid-nni teεna srid temsalt n tmaziγt : amezwaru d amedyaz, wayeḍ d aselmad. S lferḥ d ameqqran i aγ-d-rran γef yisteqsiyen-nneγ. Nesteqsa daɣen Akli Kaci, d amaswaḍ seg wid yettnaḍḥen deg wannar n uselmed

  Ben Mohamed (d amedyaz) Anda tedda tmaziγt seg 1980 a ass-a ? 

 Nezmer ad d-nini, axir zik i as-fkan yimdanen azal, ay kkaten kter fell-as axater segmi i as-tefka dduwla ciṭ lḥeqq i tmaziγt, nwan yimdanen dayen, ur ilaq ara ad xedmen fell-as. Bran i ṭṭbel deg waman. Tagi d tamezwarut. 

 Tis snat,u ayagi zgiγ qqaraγ-t : tiyemmatin ur heddrent ara i warraw-nsent s tmaziγt, ama s teqbaylit, ama s tcawit neγ tameslayt-nniḍen. Meḥsub s tmaziγt s umata.

 Tis tlata, d lakul. Ur ṣseḥfaḍen ara timussniwin yelhan, ur sγaren ara amezruy n tmurt akken yella. Lakul, ur d-yessufuγ ara amdan yeṭṭfen di laṣel-is.

   D acu twalaḍ deg tmaziγt tutlayt taγelnawt tuniṣibt ? 

 Ma yella wacu ara d-yernun, mreḥba yis-s. Acu kan mačči d tagi i d tifrat. Imdanen ilaq ad qedcen deg yal aḥric, tira, aselmed, anadi, amezgun d usnulfu…Mačči d lqanun weḥd-s i izemren ad yesnerni annar-agi n tmaziγt. D nekni s warraw-is.  

<p style="text-align: right;"> Yesteqsa-t Hocine.M 

  
 Yezmer ad d-yili ccwal deg wefraq n waman n tissit deg tɣiwant n Ɛin Lbenyan ɣef ussersi n yiwen n ujeɛbub agejdan n waman ara d-yilin seg wass n laṛebɛa ɣef tis 6:00 n tṣebḥit ɣer wass n ljemɛa ɣef tis 2:00 n tṣebḥit, ɣef wakken ay d-tenna, ass n letniyen, Teṛmist n Waman d Ussizdeg n Lezzayer (SEAAL) deg yiwen n welɣu (bayan).

 «Deg ukatar n usenfar n lebni n yizirig n webrid n wuzzal gar Birtuta d Zzradla, ad tessers Tnegga Taɣelnawt n Tezrawin d Weḍfar n Usseḍru n Yisseftiyen (ANESRIF) seg wass n laṛebɛa ɣef tis 6:00 n tṣebḥit ɣer wass n ljemɛa ɣef tis 2:00 n tṣebḥit, yiwen n ujeɛbub agejdan n umesni (naql) n waman», ɣef wakken ay d-yenna welɣu-a.

 Ad d-ilun yimahilen-a (acɣal) deg yiwen n usuddis n waman yellan deg tɣiwant n Mɛalma, yernu ad bdun ad d-ttuɣalen waman cwiṭ, cwiṭ, ɣef leḥsab n ufaki n yimahilen-a. Ad d-swejden tinuṭfiyin (xazzanat) n waman akken ur ttxaṣṣan waman deg yesbiṭaren d yeɣsuren inagduden ay yezwar lḥal d ussifses n lḥeṛs ɣef medden, ɣef wakken ay d-yenna welɣu-a. Taṛmist n SEAAL tenna-d dakken theyya-d akk ttawilat akken ad tfak ccɣel-nnes s tɣawla, am wakken ay d-theyya uḍḍun n «1594» i uxebber n medden ɣef wayen ara ḥwijen ad t-ẓren.

  
 Qqaren-as zik-nni di lemtel ‘’ansi i tekkiḍ i Uqbu d asawen’’, tura tbeddel tuɣal ansi tekkiḍ i Uqbu d rṣaḍ. Win ara d-yerzun ɣer temdint n Uqbu d tudrin i as-d-yezzin, ad yewhem deg remmuɛen n rṣad yersen di yal tiɣmert , deg yiberdan , di ssuq neɣ rrif n yiɣerbazen. Tettaweḍ rriḥa ula ɣer yimuḍan yeẓẓlen ɣef srayer n sbiṭar. Yettɣima ukamyun n rṣad n ṭɣiwant alamma d 25 n wussan I wakken ad d-yerzu ɣer kra n tuddar d tzenqatin i wakken ad yejmaɛ iduman. 

 Deg wussan-nni n Lɛid, d imezdaɣ i ixedmen tiwizi: wwin-d ikamyunen I wakken ad sufɣen rṣaḍ n rrif n yixxamen-nsen, wamma tili ɛeggden gar yiḍuman . ” ilaq ad tissineḍ kra n uɛeggal n tɣiwant neɣ ur teffɣen ara yiḍuman-ik “I d-yenna yiwen umɣar Dda boubkeur At Belqasem. Ma nmuqel akka ɣer ttawilat tesɛa tɣiwant n Uqbu, ad tt-naf gar tɣiwanin timerkantiyin n tmurt n lezzayer, tezmer ad tefru ugur n usizdeg n twennaṭ s shal : “ d imḍebbren n tɣiwant akked yiɛeggalen i ɛemren aseqqamu aɣerfan n tɣiwant i ceɣlen d tsertit d lfayada-nsen kan’’les affaires’’, ḥemlen kan ad azlen ɣer lbusta di taggara n waggur, tettun ɣef wacu I d-bedden, almi teɛfen akka tegnit , wamma mačči d tadrimt i ulac ” I d –yenna Brahim At lḥusin d amezdaɣ n taddart n Riki iteddun ɣer tɣiwant n Uqbu. Ad teqqim tuɣalin ɣer twizi gar yimezdaɣ am wakken xedment tjemuɛa n tudrin leqbayel zik-nni, d allal i Wat Uqbu ma bɣan ad idiren di tezdeg, ur d-yegri littkal ɣef yimḍebren n tɣiwant d yiɛeggalen i tt-iɛemren.

<p style="text-align: right;">  Brahim benhamouche  

  
 Akken nuɣ tannumi, yal mi ara d-yawweḍ wass n 08 di meɣres, ttilint-d tmeɣriwin d yisaragen ɣef yizerfan n tmeṭṭut, yerkeḍ urgaz d tmetti s umata , maca ayɣer ur d-yettili ara wawal ɣef uzref n tmeṭṭut ɣer tmeṭṭut? Imi yella wanda tikwal, tameṭṭut trekkeḍ iman-is s yiman-is, amek? Anect-a, ibeddu-d deg wass n tlalit-is. ‘’Ar ass-a n wussan, mi ara d-terbu tmeṭṭut, terna ɣur-s teqcicit, mi ara nekcem s tlawin i wakken ad as-nessrebaḥ tarrawt, neqqaren-as: ‘’ lḥemdullah kan imi tmenɛeḍ. Ma yella d aqcic, neqqar-as: ad t-ig Rebbi d aɣezfan n laɛmer? rnu ttilin ilewlawen d tidet kan, d nkenti i yezwaren deg yiman-nteɣ” i aɣ-d- tenna Ǧuhra, yiwet n tmeṭṭut i nesteqsa. Ttbut, ad t-naf di cnawi n Newwara

 <em> Cfiɣ ɣef wasmi i d-luleɣ , </em>

 <em> Ur d-yelli wedriz felli. </em>

 <em> Yid-wen mi d-mqabaleɣ, </em>

 <em> Tezzim seg-i tamuɣli. </em>

 <em> Tennam i yemma selleɣ : </em>

 <em> Rebbi ad kem sebber a yelli. </em>

 ɣer waya , yella wanda mazal ar ass-a taneḥyaft daxel n twacult taqbaylit gar uqcic akked teqcict. Ad naf tayemmat d temɣert ttmalent aṭas ɣer warrac wala tiqcicin. Ula di tgella, ad tent-naf ttbudunt arrac ugar n teqcicin. Akken yenna umedyaz Ben mouhamed deg wawal-is “Tizlit tecna Nwara”

 <em> Asmi bdiɣ la ttnerniɣ , </em>

 <em> Ḥulfaɣ ziɣ yella leḥyaf. </em>

 <em> Taqaɛet-nni ideg ɣliɣ,  </em>

 <em> tettdeggir-iyi-d ɣer leryaf. </em>

 <em> Di mkul taswiɛt ttwaliɣ,  </em>

 <em> Ala arrac i nessmenyaf. </em>

 Ur yeqqim ara kan urkaḍ n yizerfan n tmeṭṭut di twacult-is n tlalit, ula mi ara tezwej aɛdaw-is amenzu n tmeṭṭut d tameṭṭut, imi ar ass-a amseččuy yezga gar temɣart d tesli. imi tamɣert tḥemmel ad tili dimma d timḍebbert ɣef teslit. Tislit daɣen, yella wanda ur tɛeffu ara i temɣart. Ihi yella wanda tikwal d tameṭṭut i yezwaren deg yiman-is uqbel ad d-awḍen wiyaḍ ɣur-s, am akken i as –tenna tgelzimt i tzemmurt:’’ afus deg-wen ay isɣaren ‘’.

  <em> “Lɛid amerbuḥ akk i tlawin n ddunit”.  </em>

<p style="text-align: right;"> Brahim Benhamouche  

  
 Taggara n yimalas yezrin, tbeggen-d lejrida n yimdanen i d-yesfaydan s tnezdu γin deg t γiwant n Lesnam. Ɣef lehsab n yisallen i nes ɛa, ugar n 900 n yimdanen i yettwajerden i wakken ad awin amur-nsen deg usenfar-a, me ɛna, d ayen iwumi ur tezmir tnabdelt ad d-tili deg leb γi n yimdanen, imi asuter yugar ayen iwejden. Ihi, tasebhit n wass n larebɛa yezrin, aṭas i yenwan dakken ad d-yili uhetwir imi nwan dakken wid ur d-neddi ara deg lejrida, ad d-beggnen lγid-nsen ahat s usexdem n yiγil am wakken i d-yettili deg waṭas n temnaḍin. Maca, ama d axxam n tγiwant neγ win n ddayra, ur d-yelli usuγu neγ aɛeggeḍ, imi tasusmi n yimdanen tbeggen-d swab yellan deg lejrida. D ayen dγa i aγ-d-yenna yimḍebber n ddayra n Beclul Mass Ait Ali : « Neɛred i wakken ad nili deg lmendad i wid yuklalen ixxammen-a. Zemreγ ad d-iniγ dakken nessaweḍ ad nqenneɛ imezdaγ n tγiwant n Lesnam belli lwelha-nneγ tettezzi γer wid yuklalen». Iwulem ad d-nesmekti belli deg tγiwant-a, yella-d akka deg waggur n yulyu yezrin, yiwet n lḥemla n usedrem n yixxamen iqdimen mi akken taγiwant tessewjed-d sanda ara uγalen yimdanen. D yiwen n ccγel i ittezzin itenneḍ acḥal d aseggas-aya. Aya yeḍra-d s lmendad n unegzun di rray sγur yimḍebber n ddayra mi akken yemcawar d yimezdaγ terza taluft n yigiji.

  M. Smail 

  
 Simmal izerri wakud, trennu tutlayt taqbaylit tesbeggin-d iman-is, tetteṭṭef adeg-is deg tmurt. Aya, iban yekka-d sɣur tarwa-s i tt-iḥemmlen, i tt-iteddmen imi ẓran d acu d azal-is ameqqran i tesɛa deg tudert-nsen. Assa, tutlayt ur tt-nettaf kan deg uɣerbaz, deg yidlisen, iɣmisen d yiẓeḍwan inmettiyen. Mačči anagar iselmaden, inelmaden, imura d yimedyazen i tt-yettarun. Maca, ula d Izwawen-nniḍen, kecmen deg unnar n useqdec-is s wudem i as-ilaqen. D ayen i yexdem dɣa Mass Tufiq Ɛ, yiwen n urgaz seg Bgayet, ussan iɛeddan, mi i d-ihegga tikarḍiwen n yinebgawen (cartes d’invités) i lmend n tmeɣra n yelli-s. Yura deg-sent awalen n uɛraḍ s yisekkilen n tutlayt n Lmulud At Mɛemmer. D tigawt igerrzen i yexdem seg wul Mass Tufiq Ɛ, iɣef yemsefham akked twacult-is, zdin tikti gar-asen. Tikarḍiwin-nni, ɣas ma llan ur tent-rǧan yinebgawen, ad tent-afen ttwarunt s teqbaylit, meɛna umren yis-sent ayendin imi teṭṭef tutlayt-nsen deg-sent amkan-is deg umkan n tutlayin tiyaḍ i nnumen qqaren-tent deg qeddac n yidigan. ZRray-a i iga Mass Tufiq Ɛ d wid yeddan yid-s, yessegzay-d leḥmala-nsen i tutlayt taqbaylit, d usirem i sɛan deg-s. D asurif ara yeǧǧen Iqbayliyen-nniḍen, ad d-akin seg tɣeffalt, ad d-mmektin, ad sqedcen tameslay-nsen di yal taɣult akken ad tettwaḥrez nettat, ad rnunt tmagit d tnaslit. Imi tutlayt teḥwaǧ arraw-is.

  Kaisa Khalifi 

  
 I lmend n usmekti n tmettant n Aissat Rabah, ad d-tili teẓrigt tis 6 n’’Temsizzelt, Aissat Rabah n taddart tazeddgant, ass n 12 deg tuber 2017 i d-iteddun. Bdan yimḍebren n tɣiwanin srusuyen zmamat–nsen , ğarriden tuddar –nsen. Ad yili usrusa n zmam n utteki seg wass n 15 deg furar 2017 alamma d 10 deg yebrir 2017, i d-nnan yimḍebbren n tseqqamut taɣerfant. Aseggas-a, ad d-ufrarent 8 n tudrin mačči am tezrigt iɛeddan anda i llant kan 6. Ayagi, ixleq-d tismin d uɛaned ɣer wayen yelhan , imi asebluleɣ n twennaṭ, yettawi-d lemḍerra, ama i umdan, ama i uɣersiw d yimɣi, yerna tuddar n Leqbayel, cebḥent mačči d kra. Yal tasemhuyt tettak-as tafulki-s, ama deg tefsut, ama tagrest mi ara dlen yidurar s udfel, ama d amwan, ama d anebdu. Rnu ɣer waya, isekla i tezzun, deg-s abaɣur meqqren i tudert n umdan neɣ i uɣersiw. Ilaq ad yili useḥbiber ɣef wayen akk i d-yettawin ayen yelhan. Tamezwarut ara d-yufraren gar tudrin i ittekiin deg temsizzelt, ad tawi 800 melyun, tis snat 700 melyun, tis kraḍet 600 melyun, tis ukkuzet 500melyun , tis semmuset 400 melyun , ma tineggura ad awint 300 melyun. Mxalafent kan 0.5 deg tezmilt maca timsizzelt-agi ara d-yilin terra tuddar fkant azal meqqren i tezdeg, acku tezdeg tettawi-d tazmert, tessebɛad aṭṭanen, yerna d aselmed n tsuta timecṭaḥ, akken ad lemdent tezdeg n tudrin wa ad tt-id-yettağğa i wayeḍ, ad ilint d amedya am tudrin yewwin arrazen yakan am zoubga d Boumesaoud , Aourir Ouzemmour d tiyaḍ-nniḍen uɣur d-rezzun seg yal tama akken ad walin ccbaḥa-nsent .

<p style="text-align: right;"> Z.A.Y 

<div> 
  
 Am wakken i yettuɛeggen,tifranin n yiseqquma n tɣiwanin akked twilayin ɛeddant ass n lexmis yezrin deg tegnatin n liser, mi akken tadbelt tsers gar yifassen n yimezdaɣ n Tubiret akk ttawilat ilaqen. Amḥizwer s akersi yeǧǧa atas n yikabaren d lejridat tilelliyin ad d-kecmen ɣer tazla i wakken ad d-ḥellin ahat imukan deg yiseqquma. Ma nezzi-d akka tamuɣli, ɣer lejridat n tɣiwanin, ulac anda ara naf ddaw n semmus seg-sent. Segmi i tebda ddiɛaya ass n 19 deg waggur ideg i nella, ulac taddart, neɣ ahat azrib yeqqimen ur yethewwel ara ama s tewlafin neɣ s yinejmuɛen. Inawen bnan akk ɣef lebni, lxedma, leɛdel almi ula d wid yellan deffir kra n lexsarat uɣalen-d s wudem d amaynut amzun akken acemma ur yedri. D acu kan, yella akka wayen yessefrahen, imi ayen akk i tekka ddiɛaya n tefranin-a, ur d-yelli kra n cwal ɣas ulamma yeḥres wurar. Ass n lexmis yezrin, kra n wayen akken yellan deg tasilt yessali-t-id uɣenja, imi uqbel azgen n yiḍ, igemmaḍ banen-d. ɣas ulamma ɣef uqerru n twilayt ur d-yelli kra yessewhamen, imi am akken i tuɣ Tubiret tannumi, d sin-nni n yikabaren FLN akked RND i d-yettilin d imenza s 14 ar 15 n yimekwan, d tiɣiwanin ideg i d-yella kra n ubeddel. Ddayra n Bechloul ikesben 5 n tɣiwanin yufrar-d deg-sent ukabar n Ahmed Ouyahia deg 4, d ayen dɣa i d-yedran i tikkelt tamenzut. Taɣiwant n Lesnam i yellan deg ufus n RCD seg 2005 tikkelt-a tenneqlab ɣer RND mi akken Leɛǧiba yezzi-d ɣur-s ukabar-a iwumi yettwakkes leḥkem seg 1997. Ma d akabar n FFS, yessaweḍ ad d-ihelli 6 n tɣiwanin. Iwulem kan ad d-nesmekti d akken tikkelt-a, taluft-nni n tefranin n 2012 ur d-telli ara, imi asaḍuf yedher, iban d win i d-iḥellan aṭas n leswat ara yilin d lmir. Dɣa d ayen ur d-nettaǧǧa ara lhem gar yimdanen.

  Smail. M 

  
 Tahanouts d yiwet gar 23 n tuddar n tɣiwant n Ait Aissa Mimoun, i d-yezgan deg ugafa n tɣiwant-agi u deg ugafa n lwilaya n Tizi Uzzu, tebԑed ɣef temdin-a s wazal n 14 n kilumiṭr.

 Taddart-agi, mazal ar ass-a n wussan tedder aṭas n yiɣblan d wuguren, imi tuget n yisenfaren n unegmu i d-iṣaḥḥen taddart-agi, wa mazal ur yekfi ara, wayeḍ mazal maḍi werεad yebdi, wayeḍ, wayeḍ… Gar yisenfaren yebdan yakan, u mazal ur kkfin ara, ad d-nedder tikkelt-agi : asenfar n unnar n Sidi Slimane, i d-yezgan deg usammer n taddart-a, tama n tmeqbert. Asenfar-a, bdan yimuhal-is deg taggara n useggas n 2013 di tazwara n 2014, ma d tadrimt i t-id-iṣṣuḥen liqider 560 n imelyunen n sentim, aql-aɣ qrib d taggara n useggas n 2017, yerna mazal ur yekfi ara. Ssebba tagejdant mi d-yella uneḥbus n lecɣal deg unnar-agi, imi yella yiwen upuṭu n trisiti deg yiwet n teɣmert seg teɣmar-is, imi iqerreɛ akemmel usewseε-is. Deg tazawara, iεeggalen n tesqamut n taddart, qeṣden Takebanit n trisiti d lgaz (Sonalgaz). Maca taneggarut-a, teḍleb-d aṭas n yidrimen, yerna tadrimt i t-id-iṣuḥḥen tekfa, ma d Asqamu aɣerfan aɣiwan n tɣiwant n Ait Aissa Mimoun ur d-igir ara afus-is, dɣa qqimen yilmeẓyen n taddart mebla annar. Syin akkin, uɣalen usan-d ixeddamen n Sonalgaz n Ouaguennun i wakken ad kemmlen, ad ksen apuṭu-nni, maca bɣan ad sɛeddin lexyuḍ deg tlemmast n unnar, dɣa uggin imezdaɣ n taddart-a. Dɣa seg wass-n ar ass-a, ur kemmlen ara asewseε n unnar-a n Sidi Slimane, ur xdimen tixxamin ubebdel n yimuraren, wala imukan yettuxeṣsen i yemferğen, yerna aya-agi akk yedda-d deg wahil n wannar-agi.

  Adaoun Abdelghani 

  
 Tiddukkla tadelsant Tigejdit n Tmussni n Tizi Rached, ad d-theggi tazrigt tamezwarut n temsizzwert n tmacahut i warrac imeẓyanen, deg temkerḍit tagejdant n tɣuri taɣerfant n lwilaya n Tizi Uzzu. Yettili-d akka tura usersi n zzmam n uttekki neɣ n ujred deg temkerḍit tamaynut n lwilaya n Tizi Uzzu alamma d ass n 31 deg waggur n meɣres 2017, ass aneggaru n ujred. Deg-s diɣen ara d-tili tmeɣra n taggara ass n 25 deg waggur n yebrir 2017, s tukcci n yismawen n tlata n yiḍrisen ara d-yufraren. Acu kan, mačči d arrazen ara asen-yettunefken i wid-nni ara d-yifriren, maca ad yili usizreg n yiḍrisen-nsen deg yidlisen s wunuɣen, ɣer tezrigt Arts Plumes, d tririt-nsen deg uḍebsi (CD), imi ad d-tili turar-nsen ɣef usayes. I waṭas n yisalen, siwlet ɣer wuṭṭun-agi : 06 58 42 54 10 neɣ rzut ɣer tansa-agi : <a class="__cf_email__" data-cfemail="85ecebe3eadae1ffc5fce4edeaeaabe3f7" href="/cdn-cgi/l/email-protection">[email protected]</a> Aselway n tiddukkla n Tigejdit n Tmussni, Mass Laissaoui Amazigh, yenna-d i Uɣmis n La Dépêche de Kabylie : ‘’tikkelt tamezwarut ara d-teḍru temsizzelt yecban tagi deg wakal n lwilaya n Tizi Uzzu, imi nwala belli tella tin n tmedyazt, tin tullisin, maca ulac tin n tmacahut. Nessaram ad nili deg ttiεad, mreḥba akk s yimyura-nneɣ».

<p style="text-align: right;"> Amazigh Ghani 

 
  
 Am wakken yettwassen deg umaḍal n tira, mačči d tisewham ma yennerna-d seg tama-s umaynut aseklan. Ɣef waya, ilmend n usuffeɣ n usegzawal takatalant-tamaziɣt nefka-yas isteqsiyen-a !

  Yehwa-yak tazwara ad aɣ-d-tiniḍ amek yella waddad n yimaziɣen n Tespant, ladɣa n Tegzirin Tikanariyin? 

 Imaziɣen n Tegzirin ttnaɣen ɣef wayla-nsen, ɣef timmuzɣa-nsen, sawkayen medden ad issinen idles-nsen d uẓar-nsen, ad issinen ansi i d-kkan akken ad issinen anida ara ddun. Ddeqs n yiseggasen aya tura i ssuturen tilelli-nsen… abrid ɣezzif. Ɣas tejla-yasen tutlayt gguman ad brun i lleg. Idles-nsen d amuddur, yal ass sekfalen-d deg-s tiɣemmar yettwattun. Ayen iga deg-sen unekcum n Spenyul d izumal. Ɣas akken, zgan ttaken-aɣ-d timsirin akken ur nberru i ṭṭbel deg waman akken qqaren.

  Tessaẓergeḍ-d ussan-a yezrin amawal n takaṭalant-tamaziɣt. Mmeslay-aneɣ-d tazwara ɣef usenfar send ad yili d tilawt… 

 Amawal-a ugar n 5 n yiseggasen aya i as-nekker, nekk d Carles d yemdukkal-nneɣ imaziɣen seg Waṭlas, si Sus, si Rrif, i yettidiren da. Ddeqs n yimaziɣen i yellan da. Tayeḍ, ugar n 10 n yiseggasen aya i d-yeffeɣ usaḍuf n unabaḍ akatalan i yessulin tamaziɣt s aswir n tutlayt n Katalunya. D tutlayt ilan azal ɣur-sen, ɣef waya ggaren-d afus melmi zemren neɣ melmi ssawḍen. Amawal-a ad yili d asgu i wid yeqqaren, i wid yesɣaren tamaziɣt neɣ i wid iran ad issinen amek gan yimaziɣen s umata. Ddeqs n yisenfaren i nessaweḍ nessuli-ten yakan, ddeqs daɣen i aɣ-yettrajun.

<p style="text-align: left;"> Tẓemreḍ ad aɣ-d-tesbeyyneḍ kra n tafat ɣef wamek yella daxel-is? 

 <span style="text-align: justify;">Amawal-a ɣas ini nesmenyaf deg-s awalen itikniken d wawalen i nettnadi, ay din d tikkelt ur ten-nettaf melmi nra ad d-nini kra neɣ ad d-nesfugger kra n uḍris neɣ kra n tezrawt.</span>

  D acu d iswi-nwen amenzu mi i t-tgam akka s snat n tutlayin-a? 

 Iswi-nneɣ, nniɣ-d yakan, d asgu ama i yinelmaden d yiselmaden imaziɣen i yettidiren da ama i yikatalanen i ceɣben yimaziɣen.

  Akken nettwali, am deg tmura tiyaḍ, llant ddeqs n tdukkliwin i iqeddcen ɣef yidles amaziɣ dinna. Dɣa, tesfugglem ula d yennayer tikkelt-a iɛeddan… 

 Tuget n tdukkliwin i yellan da qeddcent akken zemrent, kkatent amek ara d-fkent udem n yidles amaziɣ i ɣumment tkerkas n yiduba n tmura-nneɣ (Lmerruk, Zzayer, Tunes…). Am dinna am da, ran ad aɣ-sefḍen. Mtuttlen yiḍarren-nneɣ deg ujellab n teɛrabt d tneslemt, nekkni ad t-ntekkes nutni ad aɣ-t-slusen.

  Aṭas i llan ttraǧun amaynut d ungal sɣur Salem Zenya, maca ɣer taggara yella-d d amawal. Ahat llan akka yisenfar ideg tqeddceḍ?  

 Di tmurt, nettraju asiẓreg n wungal-inu aneggaru «aẓar n tagut» ɣer teẓrigin Tira. Ma da, di lɣerba, greɣ-d ungal nniḍen d kra n yisenfaren… akken i as-inna winna ar d-ilal ad as-nsemmi hlal.

  Taggara, neẓra mačči d argaz asertan i telliḍ, maca nebɣa ad nẓer amek tettwaliḍ addud n uwanek n Tespant i ugdud-is amaziɣ. Yaḍra tefka-s ayen yessutur, neɣ am din am da?  

 Mi k-urzent tezlagin, ur yelli win ar ad k-tent-ifsin ma ur tent-tesɣerseḍ i yman-ik.

   Awal aneggaru ?.. 

 Yessefk ad nxemmel i yiɣallen. A win yufan yal yiwen ad yeqdec kan deg wayen yessen d wayen yezmer, ahat ad aɣ-d-yekk kra sɣur-s. Win i tent-yessexlaḍen ur yessawaḍ yiwet. Tanemmirt imi i yi-d-tefkam azal d teɣmert deg uɣmis-nwen i nessaram ad yidir, ad as-teɣzif tudert.

<p style="text-align: right;"> Yesteqsa-t : Mhenni Xalifi 

  
 ‘’Akken qqaren yimezwura ‘Nnig ubrid, ddaw ubrid, leqrar-is d abrid’. Neɛya nettwali amus deg yal amekkan u nekni nerra iman-nneɣ am wakken ur neẓri ara.’’

Akka i aɣ-d-yenna Amar, yiwen ilemẓi i nemlal deg tcemlit n usezdeg i xedmen yilmeẓyen n taddart n Tala Athmane, taɣiwant n Tizi Uzzu. ‘’Nella nhedder deg sin yid-neɣ ɣef wamus i nufa deg tala. Iqerrḥaɣ lḥal ayen din. Nenna-as ilaq ad nessizdeg taddart-nneɣ am nekni am wiyaḍ, ladɣa, imi imezdaɣ-is uɣen tannumi deg tcemlit zik-nni. Ihi, Nemmeslay akked kra n yilmeẓyen u negzem-itt d rray belli ad tili tcemlit ass n lǧemɛa. Dayen i d-yeḍran ass-a.’’ D wi i d awalen n Mokrane akked Hmidouche, sin yilmeẓyen gar wid i d-iheggan tacemlit-nni. Bdan tacemlit kra n yilmeẓyen kan axater ur tesli ara akk taddart, imi tasqamut-is ur d-thegga ara alɣu. Acu kan, akken qqaren ‘’Seg ucrured ɣer tikli’’, akken kan i d-walan Wat taddart leqdic, kkren-d u fkan-d afus n tallelt, ladɣa, ilmeẓyen d warrac imecṭaḥ. Yal wa d acu i d-yewwi, wa d aqabac, wa d lmesḥa, wayeḍ d amger…atg. Lḥasun, deg kra kan lweqt, yeččur-d ugraw ɣer ubrid uɣur fkan ttiɛad. Dinna, bdan tacemlit s nnecraḥa akked yiseɣ imi yal yiwen deg-sen iḥus dakken la ixeddem ayen yelhan i taddart-is akked twennadt. Rnu ɣer wanect-a, tabɣest tameqqrant i asen-ssawaḍen yimsebriden i d-iɛeddan seg ubrid-nni imi ass-nni d ssuq deg Tala Athmane. ‘’Ha-tt-an ihi tgerrez tikti-a. Ula d wid i d-iɛeddan deg ubrid-a, nessaram ad leqmen tikti-a u ad xedmen akka am nekni deg yal amekkan n tmurt n leqbayel. Bezzaf tenṭer tmurt-nneɣ, yal amekkan d aqabuc. Ad as-tiniḍ bran i ṭṭbel deg waman.’’ i yessaram Belaid. Ma d mouhend, iwala dakken tuddart n leqbayel, bdan la d-ttnekkarent ɣer leqdic am wakken llan yimezwura-nnsen. ‘’Uɣalen yimezdaɣ n tudrin ɣer leɛwayed-nni n zik. Meḥsub tacemlit akked tmecreḍt d wayen-nniḍen. Aṭas, dɣa, i d-yelhan seg uḥric-agi n tezdeg. Llant ula d tiddukkliwin i lmend n waya. Leqdic, yella-d, ahat, imi tewweḍ tyarza s aḥdid i d-nddekwalen.’’ Akken yebɣu yili wayen i ten-id-yesduqqsen, ayen xedmen yilmeẓyen n taddart n Tala Athmane, yuklal leqder d ucekker. Nessaram ad yili d amedya i wiyaḍ. D ta i taqbaylit i reṣṣan lejdud, d ta i d taqbaylit i tebɣa tmurt. Ilmeẓyen n Tala Athmane, beggsen-d ad kemmlen amecwar-agi n usizdeg yal ass n lǧemɛa. Afud igerrzen ay arrac. 
<div style="text-align: right;"> Hocine.Moula   
  
 Iḍelli n lhed 04 seg waggur n yunyu2017, tasebḥhit n wass i bdan yinelmaden n uswir wis rebɛa, akayad-nsen n taggara n uswir n ulmud alemmas, yettwasnnen s yisem n BEM. Akayad-agi d win ara d-yilin ɣef teɣzi n tlata wussan, imi yebda iḍelli 04 yunyu ad ifak azekka 06 deg waggur-agi ideg nella. Mebɛed mi i yetturaǧu ad t-sɛeddin wazal n 13799 n yinelmaden, gar-asen 6550 d arrac akked 7239 d tullas, ad xedmen ikayaden-agi deg 50 n yiɣerbazen ilemmasen. Ad ten-ɛasen wazal n 2779 n yiselmaden, llan ugar n 12996 n yinelmaden ara yesɛeddin akayad n tmaziɣt. Ma d win n taggara n uswir n tsenawit neɣ ayen iwumi qqaren BAC ara d-yilin gar 11 ar 14 deg waggur n yunyu, yetturaǧu ad t-sɛeddin wazal n 20955 n yisnawiyen, gar-asen 8754 d arrac ma d 12201 d tullas. Ad xedmen akayad-agi deg 70 n wulmisen n yikayaden, ad ten-ɛasen wazal n 4958 n yiselmaden. Ilaq ad d-nini belli wigi ijerden iman-nsen ɣer ukayad n BAC, llan deg-sen 14900 d inelmaden iɣurbizen (yeqqaren deg tesnawit), llan wazal n 6055 n yinelmaden imunan. Ma d ikayaden n waddal ama d win BEM neɣ d win BAC, yuɣ lḥal sεeddan-ten yinelmaden deg yiɣerbazen-nsen am useggas iεeddan.

  Ghani Amazigh 

  
 Ayen akk i d-yettak ugama, nezmer ad t-naf deg kra, ad yili d win ara aɣ-d-yefken abaɣur. D ameslay ɣef wacḥal n yisenfan n teḥcicin i yettiren deg wakal, i yebda yessexdam-itent umdan i tujjya seg talliyin tiqburin. Seg zik ar ass-a, aṭas n yimɣan i d-yettwakecfen, banent-d deg-sen ddwawi n kra n waṭṭanen neɣ n lqerḥ d lejruḥ iweɛren. Am teḥcict n merẓgursa i ufan yimezdaɣ n Ayt Smaɛel d ddwa n urɣay, tesseḥlay aglim i tečča tmes, tesseqcar-it tettarra-t-id amzun ur t-ttuɣ yeḥreq! Ɣas ma llant ddwawi-nniḍen i d-yennulfan i useḥlu n tmes, maca merẓgursa tettsellik aṭas, imi tessujay, terna tessenqas ccama i d-yettegran deg umkan i tent-yuɣen. Tikwal daɣen tettekkes-itt maḍi i win i yesɛan aksum d lɛali-t, ur t-yettḍurru lǧerḥ. Yeshel wamek ara d-iheggi yiwen taḥcict-a ma yella yeḥwaǧ-itt. Seld mi ara d-tettwaqleɛ seg wakal, ilaq ad as-ttwaḍeggren wafriwen izegzawen akkit, acku mačči deg-sen i tella ddwa. Ad qqimen kan yiẓuran-is iberkanen, ad iriden s waman mliḥ. Syin, yessefk, ad ttwaherrsen iẓuran-nni akken iwata alamma ssufɣen-d aman-nsen izegzawen. Dɣa, aman-nni, ad ttwaẓmen deg lḥila, ad ttwaǧǧen dinna ddeq-s n yisragen. Di taggara, mi ara sebken waman-nni, ttuɣalen-d d aẓmu (pommade) d azegzaw, tin i yettrasen ɣef umkan yerɣan akken ad t-teg ccɣel-is.

<p style="text-align: right;"> Kaisa Khalifi 

<div> 
  
 Tasebḥit n wass-nni n lhed 02 seg yebrir, tella-d tulya tunṣibt n tesnawit n tɣiwant n Bujimaɛ i ttraǧǧun yinelmaden acḥal-a. Ḥedren tulya-agi aṭas n yiwudam n Tenmehla n usegmi n lwilaya n Tizi Uzzu, kra-nniḍen seg Usqamu aɣerfan aɣiwan n Bujima&amp;epsilon,; llan ula d imawlan n yinelmaden. Ferḥen aṭas yinelmaden d iselmaden imi yekfa fell-asen lḥif d yiɣeblan i d-ttmagaren. Ad d-nesmekti kan belli, isnawiyen-agi gren yakkan tiɣri i Tnemhalt n ttrebga akked Usqamu aɣerfan aɣiwan n Bujima&amp;epsilon,; gan yakan yiwet n tikli ɣer tewwurt n tesnawit-agi tamaynut, yerna qqimen azal n ddurt ur ɣrin deg ukerḍyur wis sin. Niqal, fkan-asen-d ttiεad i useggas iεeddan, uɣalen nnan-asen-d alamma d akerḍyur amezwaru n useggas-agi aɣurbiz 2016-2017, i 25 di yennayer-agi yezrin, tura d ayen gezmen-tt deg rray, sḥersen timsal, armi i d-tella tulya-s deg tazwara n ukerḍur wis kraḍ. 

<p style="text-align: right;"> Amazigh Ghani 

 
  
 Mi sliɣ i yisem-agi i as-fkan i tala-a ḍsiɣ mačči d kra, nniɣ-as: ziɣ leqbayel-agi tsemmin kan! Acimi ur as-semman ara tala n texlijt imi deg-s i d-tella, neɣ tala n ddwa imi aṭas n medden i tesseḥla s waman-is iḥlawanen, neɣ axir maḍi tala n zher imi qqaren-d aṭas n tlawin d yirgazen i wumi teldi tewwurt n zwaj neɣ n <span style="white-space: pre;"> </span>dderya ?

 D acu mi stebtbeɣ tawwurt n yiwet n temɣart iyi-d-yemmeslayen yakan fell-as, tulles-iyi-d tadyant-is d lbaḍna n yisem-is, nniɣ-as ziɣ leqbayel-agi ur ttsemmin ara kan aka! dɣa rriɣ-tt ɣef yiccer n lkaɣeḍ, meɛna ass-a bɣiɣ ad awen-tt-id aruɣ i kunwi ay imeɣriyen n uɣmis-nneɣ: deg texlijt-nni n At bumehdi, di tallit n unebdu, jeddi aɛrab uyeḥya, yiwen n lwali yettwassnen s lbaraka-s yewwi-d ifellaḥen akken ad as-kerzen akal-is.

 Ḥulfan ifellaḥen s fad yurez-iten dɣa ssutren deg-s ad asen-d-yawi aman, yenna-asen: alit d asawen-inna ad tafem aman. Ulin d asawen, nudan armi d ayen ɛyan ur ufin ara, s yin subben-d ar ɣur-s nnan-as : *a jeddi aɛrab ur nufi ara, yerna aql-aɣ teqqur tyersi-nneɣ si fad*. yewhem jeddi aɛrab s yin yenna-asen: “qqimet da,ad aliɣ ad waliɣ amek akka ulac aman», yuli cwiṭ d asawen ,yeffer ger tzemrin, syin yewwet s tɛekkazt-is di tmurt, feggḍen-d waman, yessawel-d i yifellaḥen akken ad alin d asawen.Mi ulin,wehmen imi din ǧǧan ulac aman, nnan-as: “tagi si tidak-ik!” . Swan aman armi rwan dɣa ḥebsen tayerza,bnan-as yiwet n texxamt i mazal ar ass-a. 

<p style="text-align: right;"> S.dali 

  
 Imi almud deg usenfar d yiwen n wallal swayes yezmer unelmad ad yelmed ugar tutlayt tayemmat, ihi, ihegga-d uɣerbaz alemmas Kadum Malek n Uqbu, ddurt yezrin yiwet n tuffɣa tussnant I lfayda n yinelmaden n uswir wis-sin, ɣer taddart n Tzaɣart deg tɣiwant n Yiɣram tama n Uqbu .“Tirza-agi d akemmel, tcud ɣer usenfar amenzu yellan deg wahil amaynut d udlis amaynut n unelmad n uswir wis-sin i yettmeslayen ɣef taniyrawt n taddart : Amezruy, aglam, irmad, ansayen, tuddsa n tejmaɛt, tutlayt d yidles s umata”, i d-yenna yiwen uselmad n tmaziɣt.

  Tuddsa n taddart ‘’Tajmaɛt” 

 Mi wwḍen yinelmaden ɣer taddart n Tzaɣart , ufan amnir i ten-iwellhen. Wagi d Mass Ifis i asen-yemlan tizenqatin yettawin ɣer umraḥ n taddart, ideg i d-ttemlilint tqeḍɛa n lmal sbaḥ i wakken ad tent-ikess umeksa n ujemmaɛ n taddart. Armud-agi, ruḥen yenger taggara-agi deg tuget n tudrin n leqbayel. Syin akin, d abrid ɣer tejmaɛt n taddart anda ufan qqimen yimeqqranen n taddart. Dinna, inelmaden mlalen d lɛuqqal n taddart, fursen tagnit , steqsan-ten ɣef tuddsa n tejmaɛt d umahil-ines: Dagi inelmaden snen-d anwa i d ṭṭamen n taddart, anwa i d lamin n taddart, acḥal n yiɛeggalen i izemren ad ɛemren tasqamut-nni, i wacu ttxellisen tabzert wid ur d-nettasen ara ɣer ubaraḥ. Ɣer waya, mmeslayen-asen-d yimeqqranen n taddart ɣef tcemliyin i ixeddmen akked leɛwayed ideg mazal teṭṭef deg-sent taddart-agi. Ayen i d-jebden lwelha n waṭas n yinelmaden, d tiwiz n uzemmur i mazal tettili ɣer Wat taddart-agi; imi nutni jemɛen-as-d azemmur-is i twaculin ladɣa tuǧǧal ur nesɛi ara win ara yalin ɣef tzemmurt i wakken ad asent-id-yecrew. ”d tikkelt tamezwarut i kecmeɣ taddart, qqimeɣ di tejmaɛt, ferḥaɣ aṭas aṭas, ḥulfaɣ i usterḥeb n yimezdaɣ yis-neɣ. Qublen-aɣ-d s wudem yelhan, ur nwiɣ ara akka i ttwaxedmen yimezdaɣ n taddart. Ssarameɣ ad d-uɣaleɣ tikkelt-nniḍen, i d-tenna Lina yiwet n tnelmadt n 12 n yiseggasen..

  Tuddsa n uxxam n leqbayel 

 ɣef lewhi n 11H00, kecmen yinelmaden ɣer uxxam n leqbayel, walan-d amek yebna d wamek yeddes s daxel. Dagi inelmaden, zran d acu i d aseqqif n lḥara, afrag, kecmen s axxam, walan idekanen, s wacu tessa tɣerɣer n uxxam, ulin ɣer tkana(taɛrict ), walan adaynin, lemdawed, ẓran amek iseqqef uxxam n leqbayel : idisim d useɣwen yettilin ddaw n lqermud akked tyejga . Am wakan i walan akufi d ucbayli, tacmuxt n waman, gzan gar-asen. S umata mallen-d ayen ur walan ara yakan ɣef tuddsa n uxxam deg yedlisen.

  Irmad n tulawin: azeṭṭa 

 Deg uxxam n Nna jeǧǧiga ideg mazal armud n uẓeṭṭa . Wallan-d yinelmaden amek i xeddment tlawin aẓeṭṭa. Mmeslayen ɣef tegnatin ideg tettɛeddi taduṭ alamma tuɣal d abernus neɣ d aɛdil. Zyada ɣef waya, walan dduzan n uẓeṭṭa; zran anda ttilin yimukan-nsen , ama d axdir, afeggag , taɛekkast, iɣunam, tayazilt, tijebbadin, ustu,…atg. S umata, zṛan dduzan-agi , mmeslayent-asen-d tulawin ɣef wamek ttuseqdacen. Aya, slan yis-s yakan, ɣarent d taɣuri, neɣ d tugniwin, maca tuget deg-sen ur tent-walan ara di tilawt.

   Irmad n yirgazen 

  A) azeṭṭa n tdeknin  

 Deg tirza-agi , Dda Mezyan yiwen n ufellaḥ i d-yeqqimen iẓeḍḍ tideknin i ɣef fesren tazart di ṭerḥa leqbayel&amp;uml,; yezgza-d i yinelmaden d acu i d-tadkent? Amek itt-ẓeṭṭen. Tuget n yinelmaden urǧin slin s umahil-agi. D tikkelt tamezwarut i walan yinelmaden d acu i d tadkent. Tikelt-a, walan-d d acu i d-iẓenki, walan-d tagensa ideg i d-yettwakkes. Yemmeslay-asen-d ufellaḥ-nni i yinelmaden amek i ten-yettcudu d imuqqnen alamma yessufeɣ-d tadkent.

   b)-Taḥanut umẓil (aḥeddad)  

  Deg tirza-agi, inelmaden fursen tagnit, kecmen ɣer tḥanut n umẓil: taḥanut n uxxam n yiḥeddaden n wuzzal, d taneggarut i d-yeqqimen di tuddar n udewwar n Yiɣram. Azwaw Heddad, yemla-d i yinelmaden ismawen n dduzan akk i sseqdacen yifellaḥen. Dagi, leqḍen-d yinelmaden n wawalen yerzan lḥirfa-agi, walan: zzebra, ageccul, lfar, tirgin, lbila n waman, amentag, lmebred, tiɣemdin, afḍis, tiqecrin n ubelluḍ d lefḥem, tuẓẓalakanun , tagersa, tagelzimt, amger…Am waken isen-d-yules kra n yinẓan i icudden ɣer tfellaḥt.

  Abruy seg umezruy n taddart 

 Tirza tettkemmil abrid d asawen ɣer taddart taqdimt “At Amar Uzeggan”. Mlalen-d yinelmaden kra n yimeqranen, mmeslayen-asen-d ɣef umezruy n tegrawla n 54. Dda tayeb At bujemɛa d amjahed aqdim, yemmeslay-d ɣef wasmi tesreɣ fransa taddart n At amar uzeggan ass n 04 di yebrir 1955. Deg yiwen n was, nɣan 22 n medden. Am wakken i d-yefka Dda lḥusin Ait Bessai cfawat-is ɣef wasmi i d-teɣli tmesriffeget di tezgi iwumi ssawalen Tasal. Aya, tuget n yinelmaden ur slin ara yis-s. Tikkelt-a, tettunekf-asen tegnit i wakken ad walin imjuhad wa ad mmeslayen yid-sen. Tameddit n was, tekfa tirza, uɣalen-d yinelmaden s lferḥ, ugmen-d timussniwin, snernan amawal-nsen, walan-d imdanen, kksen lxiq, ḥulfan s leqder d usterḥeb n Wat taddart. D wigi i d lesrar n turziwin tussnanin ɣer tudrin n leqbayel. 

  B. Benhamouche 

  
 Ass n ttlata yezrin (25/07/2017) i d-banen yigemmaḍ n ukayad n taggara n uswir n tesnawit yettwassnen s yisem n (BAC) n useggas aɣurbiz 2016-2017. Alaḥsab n tenmehla n usegmi n lwilaya n Tizi Uzzu, azal n 14 899 i yejerden iman-nsen deg umuɣen n usεeddi n ukayad-a. Leḥsab n wid i t-i d-yewwin yelḥaq 10 595, s lqidar n 71, 82%. S wakka i d-tḥella amkan amezwaru deg umyezwer deg wakal aɣelnaw i tikkelt tis tẓa (09), imi seg useggas n 2008 d netta dima i d-yettifriren. Am yal aseggas, d tullas i d-yettifriren ɣef warrac, imi uṭṭun n tullas i t-id-yewwin, yewweḍ 6 722 ma d arrac ala 3 873 i t-id-yewwin. Ula d imeḍqan imenza n umyezwer deg lwilaya, uɣalen i tlata n teḥdayin yesɛan tazmilt yugaren 18/20. Amḍiq amezwaru n umyezwer n yinelmaden deg lwilaya n Tizi Uzzu, yuɣal i tnelmadt Boustoua Nesrine, yeqqaren deg tesnawit n Stambouli Rabah n temdint n Tizi Uzzu, s tneqiṭ n 18,86/20. Ma d amḍiq wis sin tḥerra-t-id tnelmadt Tinhinane Chafaï, yeqqaren deg tesnawit Mohamed Said Diouani n Makouda, s tenqiṭ n 18,69/20. Amḍiq wis kraḍ n umyezwer, teṭṭef-it temddakkelt-is Lilya Sab yeqqaren yid-s deg tesnawit-agi n Makouda, tewwi-d akayad-agi s 18,67/20. Tullas-agi i tlata yid-sent, qqaren-t deg teska n tussna (scientifique). Ma d inelmaden i yewwin ugar n 18/20, wwḍen 13 n yinelmaden, ma d uṭṭun n wid i d-yewwin ugar n 17/20, yelḥeqq ar 68, am wakken daɣen i d-wwin azal n 127 n yinelmaden tazmilt yugaren 16/20, ma d 646 n yinelmaden-nniḍen, wwin-d ugar n 15/20. Ma deg wayen yeεnan amyezwer n tesnawiyin, ad naf d tasnawit n Mohamed Said Diouani n Makouda i yewwin amkan amezwaru s wazal n 94, 23%, ma d amḍiq wis sin, tewwit tesnawit n Beni Zmenzer yellan deg Beni Douala s lqidar n 92, 75%, ma d tasnawit Ladlani Amar n Maâtkas, tḥela-d amḍiq wis kraḍ, s wazal n 89, 89%. Ad nesmekti belli, igemmaḍ-agi, rzan ama d inelmaden isɛeddan akayad-agi tikkelt tamezwarut i d-yellan gar 11 alamma 15 seg yunyu iɛeddan, ama d wid i t-isɛeddan deg tegnit-agi tuzzigt i d-yellan seg wass n lexmis iɛeddan 13 alamma d ass-nni n lrebɛa 19 yulyu 2017.

  ADAOUN Abdelghani 

  
 Tawennaḍt -nneɣ d tin i nerra deg rrif nettu-tt , nesebluleɣ-itt nefka afus nettekki deg-s, ad naf ama deg tudrin ama deg temdint n Tizi wezzu, nezmer ad d-nini llant kra n tudrin zeddigit ugar n temdint , ad naf tiɣiwanin akk fkant-d ikumya akken ad awin iḍuman , amedya dagi deg tɣiwant n uqbil yettas-d ukamyun ass n acer d wass n wahad ttheggint –d tlawin tanezzayt iḍuman -agi , sakin ttawin-ten ɣer At Wasif , akken yebɣu yili lḥal kksen iguduyen –nni n zik , sdat yixxamen , deg tferkiwin , maca mi ara ad ak-yawi ubrid ɣer Tizi wezzu , iberdan akk ččuren d icekkaren d tqerξunin n crab yerzen , ur yezmir yiwen ad yelḥu ɣef uḍar s wanec-ten n zğağ , ayen yesewhamen mi ara d-ttξaddint tkeryas ad d-ṭeggiren seg ṭṭwiqan mi kfan učči , yerna d tiwaculin ,mi ttwalin anecten n yiḍuman dɣa ttξanaden , d ayagi d-yettawin aṭṭanen d-yekkan seg yir riḥa , ma sdaxel n temdint , yella yiwen umkan d-yezgan deg temdint tajdiḍt ur tezmireḍ ara ad tbeddeḍ dinna ttaččaren ur ten-nettawin ara dɣa imdanen –nni yettrağun tifurgutin-nni rwan lḥif , ayagi akk yekka-d sɣur-nneɣ limer yal yiwen ad yendeh i warraw-is ɣef tezdeg yili ur nettaweḍ ara ɣer wanect-a , yerna Tizi Wezzu tla aṭas n yimukan lhan i tukksa n lxiq am iξekkuren , Tigejda , tala mellulen ,ilel n tegzirt, ilel n uẓeffun , aẓru n ṭhur , ttruḥunt twaculin mi ara telhu liḥala n tegnawt ttwalin-d tafulki n yidurar d ubeḥri azeddgan, ttaṭṭafen-d tugniwin , tettun taẓzeyt d ξaggu n ddurt , ilaq win yeččan yeswa ad yerr iḍuman s acekkar , yal wa ad yeğğ amkan-is d azedgan akken s-yenna umedyaz Ayt Mengellat win yebɣan ad tseggem iseggem iman-is , nesξa imukan ackki-ten i tukksa n lxiq limer ad tili tezdeg n twennaḍt ur tt-nesebluluɣ ara. <span style="white-space: pre;"> </span>

<p style="text-align: right;">  Zakia Ben yahia 

  
  Letnayen 6 deg yunyu 

 d tameɣra n lisriz deg L.N Irathen nebla… lisriz. Cwi kan llan yimḍebbren n tɣiwant n Saint-Denis i d-yusan i wakken ad d-afen, akked wid n tɣiwant n tmurt, tifrat i wugur-a. Limer d taɣiwant n El Adjiba i d-qesden, tili ur d-ufin yiwen, ṭṭaxren d agraw. Ula deg ukayaḍ n BEM terwi tmaziɣt-nni ɣef wakken i aɣ-d-yura Mass Bellil. Benghebrit, daɣen, la ttnadin kra ɣef uqerruy-is , ɛlaḥsab n Smail Merzouk !

  Ttlata, 7 deg yunyu  

 ad iɛiwed BAC-nni ass n 19 deg yunyu anda akken fɣen yisental. Ulac lɛeb ɣer Massa Benghebrit. Teẓzem-asen lebṣel s allen i wat ṭṭlam. Le CNAPEST la yettnadi fell-asen, ‘’il réclame le résultat de l’enquête. Ula d tamdint n Tichy, la tettheggay iman-is i wussan n lenḥar ɣax deg Remḍan, awi-d kan win ara iruḥen, tadrimt trebba aqacuc. Ula d Sendjak iḥemmel, ziɣ, Bgayet, ha-t-an yestenya akked MOB.

  <span style="text-align: justify;">Larebɛa, 8 deg yunyu </span> 

 <span style="text-align: justify;">d Remḍan, ḥwaǧen yimdanen tadrimt. 31 n lbusṭat n lwilaya n Tizi Uzzu i yellin tiwwura yellan, yakan ɣelqent, ɣef ssebba n rebrab. Llan ṭṭilin-d yixeddamen-nsent s ṭṭwiqan. Yerna, ur yettili ara lexṣas n tedrimt deg-sen, ɣef wakken i d-yenna unemhal n Algérie Poste. Ma deg Tala Bouzrou, ccukkeɣ ur ḥwaǧen ara adrim imi s uẓrou kan s wacu ttidiren. Akka i d-nnan yimezdaɣ n tama-nni. </span>

  Lexmis, 9 deg yunyu  

 ad yekker uhetwir deg Tizi, ladɣa deg uxxam n yidles Mulud Mɛemmri anda ara cnun waṭas n yifennanen, yecban, Ali Amrane, Malika Domrane, Yasmina, Nouara, Kheluoi, Guebas d wiyaḍ. Waqila deg Tubiret, ur ttxillisen ara trisiti. 441 d amelyun idinaren i yellan d ṭṭlaba ɣer yimezdaɣ. Yerna zemren ad d-rnun, ad d-reḍlen 30 000 n yidinaren ma bɣan i wakken ad skecmen lgaz. Ula d tacennayt Yasmina, teḥwaǧ waqila idrimen. Sin n Albumat ara d-tettheggi i wussan-a. Akka i aɣ-d-tenna mi d-terza ɣer uxxam n uɣmis ‘’La dépêche de Kabylie’’. <span style="white-space: pre;"> </span> <span style="white-space: pre;"> </span> 

<p style="text-align: right;">  H.Moula 

  
  Ttlata, 16 deg ɣuct 

 D tmeɣriwin deg Bouzéguène : zyada ɣef tid n zwaǧ, xelqen-d tiyaḍ i jebden seg wassaɣen i ten-icerken akked ugama d yidles. Akka ara naf tameɣra n tamamt, tin n yimɣan n usejji, n lkermus, n tbexsisin, n ubernus…atg. Deg Bouhamza, tella ula d tameɣra n yifellaḥen n udrar ! D tameɣra, diɣ, ɣer Dihya, suffeɣ-d yiwen album iwumi tsemma ‘’Amor, Amor’’.

  Larebɛa, 17 deg ɣuct 

 D tajmilt i Muḥya, ababat n umezgun aqbayli, deg Yililten yerna netta (Muḥya) ur iḥemmel ara ad t-id-addren medden. Lukan ad d–yuɣal, ad d-yaf anect n uhetwir i yekkren fell-as, ad d-yini ‘’Mebla Rebbi ma mmuteɣ dɣa. Ma Sadmi s lferḥ d ameqqran i d-yemmekta tarbaɛt n JSK (JET) n zik-nni asmi i ileɛɛeb. Yemmekta-d Khalef akked Zivotko. Ɣer Yicawiyen, rran azal i Dihya. Rran akken yella usebdad-is i sserɣan Wat ṭṭlam ass-nni n 12 ɣuct 2016. Yiwen uqcic ameẓyan n Wat Yanni, yeɣli-d meskin ɣef upuṭu mi i t-tewwet trisiti, ur yessaweḍ ara tarwiḥt ɣer sbiṭer.

  Lexmis, 18 deg ɣuct 

 D tafaska n ccna deg Bgayet : Bgayet telha d rruḥ n yicennayen. Yecna din Asma, El Ghazi, Nadia Baroud d wiyaḍ. Ma d Youcef Guerbaz, yerza-d ɣer uɣmis La dépêche de Kabylie. aṭas i iqesser akked yixeddamen n uɣmis-a. Ula d acennay Kamel Igman, yessufeɣ-d album ajdid. ‘’C’est sa raison de vivre’’ ɣef wakken i d-yenna s timmad-is

  Sebt, 20 deg ɣuct 

 Asmekti n Ugraw n Soummam asmi akken i bɣan ad bnun Lezzayer ɣef lsas iṣeḥḥan. Tzad deg-sen nneyya d tirrugza. Ma d El Hadi Ould Ali la d-yeqqar d akken Bgayet tuklal kter n waya. Yeṭṭuqet wawal ɣef tmurt n Leqbayel deg ussan-a, yusa-d ula Dr Hugh Roberts ɣer Tizi Uzzu, yemmeslay-d ɣef udlis-is ‘’Alegérie-Kabylie : étude et intervention. Ulac aɣilif imi tella temlilit n JSK-MCA i wid iḥemmlen ddabex n uḍar.

<p style="text-align: right;"> H.Moula 

  
 Ass-nni n 21 deg yebrir i d-uraren, i tikkelt tamezwarur (la générale), yilmeẓyen n tiddukla ‘’Itran’’ n taddart n Tqerbuzt i d-yezgan deg tγiwant n Uγbalu lwilaya n Tubiret tamezgunt ‘’Timest’’ deg uxxam n Umezgun Kateb Yacine n temdint n Tizi Uzzu. Timest, d azwel yefka Mokrane Lyes i tmezgunt-agi. Asentel n tmezgunt yewwi-d s wudem atrar γef teqsiṭ yettwassnen aṭas deg tmetti taqbaylit ‘’Aḥeddad n Lqalus’’. Xas ulamma aγbalu yeqqim d win n zik, meεna asayes yedda akked temsalt n tura. Akka ara naf, dγa, deg teqsiṭ n Uḥeddad n Lqalus d akken aḥeddad-nni yessenger taddart imi i as-kksen s ẓẓur tameṭṭut-is, meεna deg tmezgunt-a, aḥeddad n Lqalus yessenger taddart imi ur tt-yuγ ara. Tasertit, tilleli d tugdut d tigejda γef wacu tebna tmezgunt-a. Aya , yesban-d leqdic d unadi lqayel n wid i tt-yessuddsen. 

    I usmekti, Mokrane Lyes yettwassen yakan s tmezgunin, am ‘’Tacbaylit‘’ n Muḥya, ‘’Asif n tisselbi’’ d ‘’Tayri teğğa tmacint’’…atg

    Nessaram ad tili d imγi ara d-yeffken lγella i teqbaylit imi ass-a n wussan taqbaylit teḥwaǧ  leqdic yecban wagi.. 

 <span style="white-space: pre;"> </span>D.Said lhadj

  
  Ttlata, 23 deg ɣuct 

 Tamurt d tamurt-ik a Bunadem. Akka i ixemmem Zidane mi akken i asen-d-yefka l’ambulance médicalisée ɣer Bouzeguène. ṭunubil-a, tusa-d s yiwem n’’Lsas Zidane’’ (Fondation Zidane) i ɣef yella d aqerru baba-s. Ula d Makhloufi yewwi-d snat n cciɛat i tmurt-is deg JO, xas ulamma yewwet-d s leqseḥ deg kra n yimḍebbren. Yugurten, daɣen, yuɣal-d ɣer Annaba deg yiwet n temlilit anda i d-mmeslayen fell-as akked umennuɣ-is d Ṛruman. Ma d Youcef yerza-d kan ɣer uxxam n La Dépêche de Kabylie anda i aɣ-d-yemmeslay ɣef umecwar-is n ccna d wuguren i d-yemmuger. Daymi ziɣ lhant tezlatin-is, d tidet i d-yeqqar.

  Larebɛa, 24 deg ɣuct 

 Meqqar d MOB terbeḥ timlilit-is, ad turar demi-finale n telɣuɣa n CAF. Ahat deg tefriqt ulac amennuɣ deg yinurar, wammag dagi terwi tebberwi mi akka kksen ipulisen. Terwi ula deg l’AADL, waqila,tḍul tmezduɣt-is xas ulamma ferqen kra n yixammen. Ma Hakimi Farid, alɣuɣan n boxe anglaise deg tmurt n…Belgique, ad yurar yiwet n temlilit n uqesser kan akka, deg Tizi Uzzu.

  Lerxmis, 25 deg ɣuct 

 Laqen 700 n yimelyan n yidinaren i ENIEM, aseggas-agi kan, i wakken ad txelleṣ ayen tettwalas. Aṭas ara yeffɣen lintrit. Iɣus lbiɛ n sselɛas, terwi-tt Ccinwa. Mazal la ttnadin tifrat. Ala tagi i yella d lluzin deg Tizi Uzzu ɣer tama n Cotitexn Draa Ben Khedda. Ala snat-agi i d-yettwaxelqen deg Tizi seg useggas n…1977 ar ass-a. Ula Kamel Tarwiht la yettwali amek ara yeffk afud i Berbère TV. Akka i aɣ-d-yenna mi akken i d-yerza ɣur-neɣ…

  Sebt, 27 deg ɣuct 

 Ha-t-an ihi, yekfa stut ɣef BAC, ur telli tanga ara yettwakksen deg-s, ɣef wakken i d-tenna Massa Benghebrit. Wissen d acu ara as-d-afen, diɣ, iqennn-nni i yebɣan ad yeqqim lakul yeḥfa. I likan ad texdem sin n yiɣerbazen : yiwen i wid yettaẓen ɣer sdat ; wayeḍ i wid ‘’yettaẓen’’ ɣer deffir, mačči xir ?! Macahu, ɣef temgardt mi ara yers lmus, i tidet ma ad d-teffeɣ imi ! Ihi, cukkeɣ teffeɣ-d ɣer terbaɛt Machahou n tmezgunt n Iferhounène i yewwin arraz n Malek Bouguermouh deg Amizour.

<p style="text-align: right;"> Hocine Moula 

  
 Deg talγuγa n Tefriqt n’’Echecs’’ i d-yellan di tmurt n Tunes si 20 armi 28 deg duğember, tamurt n Lezzayer tewwi-d 14 n cciεat, gar-asent 4 n ddheb. 

    Gar wid i d-yufraren deg talγuγa-agi, ad naf Yaristan Yettouche n temdint n Tizi Ouzou i yewwin amḍiq wis sin n Tefriqt deg uḥric n yimeẓyanen (U10). Mačči d tikkelt tamezwarut i d-yufrar unelmaden-a i yeqqaren deg uγerbaz amenzu ‘’Mimoun Moh Arezki’’ n temdint n Tizi Ouzou imi yewwi, yakan, tlata n tikal talγuγa n Lezzayer deg yiseggasen : 2012/2013/2014. Am waken i yewwi tafaska n Sidi Belabes deg useggas n 2011. Yurar, di&amp;gamma,; talaγuγa n umaḍal deg useggas n 2014.

 Afud igerrzen i Yaristan, anadal n uzekka, ladγa imi yesdukkel tiḥerci deg waddal d leqraya. <span style="white-space: pre;"> </span>          

<p style="text-align: right;">Hocine.M   

  
 Asnerni i d-yellan deg uselmed n tmaziɣt berra i temnaḍin ideg tt-ttmeslayen yimezdaɣ-nsent iḥuza Amalu n tmurt anda deqs n yiɣerbazen i yeldin tiwwura-nsen i umagar n tutlayt-a.

 Wehran, Clef, Iɣilizan, Ɛin Defla, Tisemsilt d Tlemsan grent irebbi i tmaziɣt iwakken ass-a ddeqs n yinelmaden I tt-yeqqaren. Ulamma amḍan n yiselmaden-a mačči d win meqqren iwakken ad yezdi iɣerbazen imerra maca ayen yessefraḥen dakken deg Si Busɛid, yiwet n temnaḍt ur nebɛid ara ɣef Lmerruk, yella-d deg-s uselmed n tmaziɣt. Dagi dɣa, nufa-n inelmaden n uswir amenzu ṭṭafaren aselmad-nsen am tyaziḍt-nni yessetbaɛen arraw-is. Anda yerra, zgan deffir-s, ayen i d-ibeggnen acḥal dɣa sɛan lebɣi ɣer tutlayt-nsen tayemmat, imi nutni mazal-iten ttutlayen tacelḥit n yimawlan-nsen. Deg Maɣnia, deg umkan iwumi qqaren Lḥemri, inelmaden qqaren-tt s lebɣi-nsen, rnu beggnen-d aya s kra n uxeddim i d-ssewjaden ladɣa di tfaskiwin yemgaraden am yennayer d tefsut n yimaziɣen. Lewhi n ugafa n twilayt-a, deg Rremci, aselmed n tmaziɣt yessefraḥ. Deg uɣerbaz-a dɣa i teḥḍer tneɣlaft n Usegmi Massa Benghebrit i yiwet n temsirt anda, Kouceila, aselmad n tmaziɣt ibeggen-d belli tutlayt-a tezmer ad taweḍ yal aɣerbaz azzayri ur yelli kra n uɛewwiq ara tt-id-iḥebsen awidukan ad yili lebɣi s-ɣur wid iḥekmen. Da, inelmaden qqaren-d ula d iḍrisen, lemden ad arun akken iwata. Rnu akin ɣer Ccetwan, neɣ Ssebra, Zennata neɣ ahat talemmast n temdint, iselmaden bedden, ssawḍen ad ẓẓun tayeggirt ara yaɣen. Tawilayt-a yessawḍen tesɛa akka 08 n yiselmaden, tessewjed iman-is iwakken ad d-teldi daɣ i useggas i d-iteddun 6 n yimekwan nniḍen, aya d isalli I d-newwi seg tkadimit n temnaḍt-a. S tidet, ahat yetturaju nnig n waya, maca iɛawwiqen mazal ur kkisen ara deg ubrid n usnerni n tutlayt-a ladɣa asaḍuf-nni n ufran, anda yettunefk lxetyar i yimawlan ma yella ad tt-ɣren warraw-nsen neɣ ala. Asmi ara yettwakkes waya, iban dakken tamaziɣt ad tifrir deg unnar imi lebɣi n wid i tt-yesselmaden yekka nnig leslaḥ n yiman.

  M. Smail 

  
 Leqbayel-nneɣ, am wakken uɣen tannumi yal ass n tɛacurt, ttmektin-d imeɣban, am lɛid, ur tettun ara amur-nsen , d tagnit anida sufuɣen lewɛadi, tẓurun lemqamat, deɛɛun s lxir. Amedya. Deg taddart n Wat Ṣellan i d-yezgan deg tɣiwant n Uqbil n Ʃin El Ḥemmam yal ass n lğemɛa uqbel taɛacurt s kra n wussan, zellum izgaren ttasen-d ɣer-sen ula seg tuddar-nniḍen. Deg-s sefraḥen igellilen, deg-s tasuta ad d-tettağa i tayeḍ ansayen , akken ur ten-tettun ara. Yella wanida sufuɣen ilufanen imaynuten i tikkelt tamezwarut. Ass n tɛacurt, d tagnit, daɣen, anida i d-ttemlilin iɛeggalen n tuddar mi ara xedmen timecreḍt-agi, qqaren-as daɣen lewziɛa, neɣ lwaɛda. Yerna mi ara ferqen aksum, ferqen-t ama i wid yesɛan, ama d wid ur nesɛi. Anamek-is, ulac amgired gar yimdanen. Qqaren awal timecreḍt, yekka-d seg wawal acraḍ, mi ara yecreḍ umdan akken ur tettḥazen ara waṭṭanen. Akken ula d timecreḍt s kra n win ad d-yefken adrim i tmecreḍt, yesibɛid Rebbi fell-as yir tignatin, tessebɛad tiwaɣiyin, i d-nnan. Ad naf, daɣen, tiwaculin deg Ʃin El Ḥemmam, ttawint-d lewɛadi ɣer uxxam n Ccix Muḥend d Jeddi Mengellat , imi xedmen zerda , ttdekiren awal n Rebbi. Maca neqsen wid yettẓuren, mačči am zik. Yessefk ad neṭṭef deg leɛwayed-nneɣ.

<p style="text-align: right;"> Zakia Ben Yahia 

  
 S ddaw leεnaya n uneɣlaf n yimjuhad, Mass Tayeb Zitouni, d uneɣlaf n yidles, Mass Azeddine Mihoubi, tanmehla n yimjuhad, akked tenmehla n yidles d usalay amniḍan (Musée Regional) n yimjuhad n lwilaya n Tizi Uzzu, s tallelt daɣen n Tiddukla Tazzayrit n Tsekla Taɣerfant, heggan-d timsizzelt n tmedyazt tagrawliwt, ara d-yilin ass 11 deg waggur n buǧamber 2016, deg usalay amniḍan n lwilaya n Tizi Uzzu, yellan deg lğiha n M’Douha. Ass aneggaru ideg ara sersen isefra-nsen, wid yebɣan ad ttekkin, ad yili ass n 3 seg waggur n Buğamber 2016.D tiɣri i yiḥeddaden n wawal, ama d amedyaz ama d tamedyazt, neɣ d win yettewzanen awal deg usefru-s. D timsizzelt ara yesqerdcen awal ɣef tmedyazt tagrawliwt kan. D wagi i d asentel n temsizzelt-agi n tmedyazt. Ihi, ilit deg ttiεad ay iḥeddaden n wawal, afud igerrzen. 

<p style="text-align: right;"> Adaoun Abdelghani 

<div> 
  
 Ass-nni n sebt, 23 deg cutember 2017, i as-tuɣal tejmilt tameqqrant i Mohammed Haroun, ameɣnas ameqqran n tmaziɣt akked tugdut. Tella-d tejmilt-a deg unnar n ddabex uḍar Ath Ouamar Ath Mlikeche deg tama n Ukbu sɣur kra n tdukliwin tidelsanin. Yebda usiher ɣef 8:00 seg temsikent i d-yemmalen amecwar i d-yewwi Mass Haroun, ama d tudert n berra neɣ n daxel n lḥebs imi i d-isɛedda 11 n yiseggasen d uzgen (1976-1987), mi as-ḥekkmen lḥebs i lebda deg temsalt iwumi qqaren lawan-nni ‘’Wid yessersen lbumbat’’. Seg tama n wayen i d-yettwaheggan i tejmilt, tella-d tmezgunt i d-tefka tarbaɛt n Lewhama, syin llant kra n yisaragen sɣur Rachid Oulbsir d wiyaḍ. Tekfa temlilit s ccna akked Dahmani Belaid, Abbas Nat Rzine akked Boudjema Agraw. Yella, diɣ, inebgi n lḥerma, ucennay Atmani. I usmekti. Ilul Mohammed Haroun ass 13 deg yebrir 1949 deg Tifrit deg lwilaya n Bgayet. D mmi-s n umeɣras i tenɣa Fransa deg ṭṭran-nni deg useggas n 1958. Yebda amennuɣ imi yedder tamḥeqqranit xas akken tewwi Lezzayer timunent, ɣef wakken i d-yeqqar. Gar wayen i t-iqerḥen nezzeh, d tamḥeqqranit-nni i sɛeddan yiselmaden-is imaṣriyen deg tesnawit n Dellys, asmi i ḍelben deg yimḍebbren n uɣerbaz-nni i wakken ad t-stixren imi yettwellih kra n yinelmaden ɣer useḥbiber ɣef yidles amaziɣ. Seg tesnawit n Dellys ɣer tesdawit n Lezzayer tamaneɣt asmi i d-yewwi akayad n BAC. Ilemmed dinna, meɛna yettkemmil leqdic-is d umennuɣ ɣef tmaziɣt anda yessaweḍ netta akked yimeddukkal-is ad d-slalen yiwet n tesɣunt iwumi semman ‘’Iṭij’’. Syin, kecmen deg unnar n tsertit u xelqen-d yiwet n tuddsa tamḍerfit OFB (Organisation des forces berbères) akked tesɣunt-nniḍen ‘’Atmaten’’ ayen i ten-yeǧǧan ad ndin lbumbat i kra n yimukwan, gar-asen axxam n uɣmis El Moudjahed. Yettwaṭṭef ass n 5 deg yennayer 1976, yettḥekmen fell-as s lḥebs n lebda. Acu kan, yeffeɣ-d ass n 5 deg yulyu 1987 mi asen-yessenqes uselway n lawan-nni Chadli. Acu kan, diɣ, mi d-yewweḍ s axxam, yufa-t-id d ilem imi yuɣ lḥal temmut yemma-s deg ubrid mi truḥ ad t-id-tzer deg lḥebs n Lambèse. Axxam anda yeḍra Ugraw n Summam, d axxam n ɛemmeti-s Haroun Werdiya. Gar sin wawalen i yettaru Mohammed Haroun deg taggara n yal tira-s d wigi : Rǧu, tessirmeḍ.

  Farida Elharani 

  
 I lmend n 37 n yiseggasen i yezrin ɣef Tefsut n Yimaziɣen, tesmekta-d Tdukla tadelsant “Tazazrayt” n taddart n Tamda, tiɣiwant n Wagnun, ula d nettat am tdukliwin tidelsanin-nniḍen Tafsut n Yimaziɣen. Tesfugel tagnit-agi ass n 21-04 deg uɣerbaz amezwaru “At Mensur Muḥend ”, s yiwen n wahil s wazal-is anda i d-ussan azal n 300 n yimdanen akken ad walin wa ad d-smektin wid yemmuten deg waggur yecban aggur-a. Yebda leqdic s tɣuri n yisefra, syin d ticqufin n umezgun. Tamezwarut isem-is : “Wwet azrem s aqerru”. Tettmeslay-d ɣef tedyanin n yebrir. Ma yella d tis snat : d taceqquft n “Ṭbib” , anda i d-uraren warrac imectaḥ, syin d cna n tnazurt “Dalila Brahimi “ akked terbaɛt n uẓawan n uUxxam n yilmeẓyen n Tamda. Ssulin Lleqdic s ufraq n yiselkinen n uttekki i wid i d-yefkan afus n lemɛawna akken ad smektin tidyanin n 20 Yebrir.Mi i d-nesteqsa yiwen seg yiɛeggalen n Tdukla ɣef usmekti n Tefsut n Yimaziɣen, yenna-d : “Tiddukliwin sɛant azal meqqren deg uwellah n warrac imectaḥ, ladɣa s tceqqufin n umezgun. Anect-a, d ayen ara ten-yeǧǧen tasuta id-yettnekkaren, ur tettuttu ara amezruy“.I usmekti, Tiddukkla tettwaxleq-d deg useggas n 2014 , ma yella d isem i d-as-fkan ( Tazazrayt ), wagi d isem n taddart n Tamda zik .

  S. Yamani 

  
 Azekka ara tebdu temlilit tagraɣlant tis tlata ɣef tsekla tamaziɣt i d-tessudes tesdawit Akli Muḥend Ulḥaǧ n Tubiret. Timlilit-a ara yekken sin n wussan, ( ass n 04 d wass n 05 n unbir 2014), ad d-tawi ɣef usentel: «  Tamukrist n tewsatin tiseklanin n tmaziɣt seg tamma n : Tbadut, asemmi d usismel ». Ilmend n tifrat n tmukrist-a icudden ɣer leṣnaf neɣ tawsatin n tsekla tamaziɣt, wid i d-yessudsen timlilit-a necden-d aṭas n yimusnawen ara d-yasen ula seg tmura tibeṛṛaniyin ladɣa Lmeṛṛuk akked  Fransa. Ɣef wakken i yaɣ-d-yenna pṛufisur Mohamed Djellaoui amasay n temlilit-a daɣen d aselway n tmezdayt n tsekliwin d tutlayin di tesdawit n Tubiret : «  Sennig n yinagmayen ( imusnawen ) ara aɣ-d-yasen ɣer temlilit-a seg tesdawiyin yemxalafen n tmurt n Lezzayer ladɣa seg yigezduyen n tutlayt d yidles amaziɣ ; ad aɣ-d-asen tesɛa n yinagmayen seg tmurt n Lmeṛṛuk , rnu ɣur-sen daɣen wid ara d-yasen seg tmurt n Fransa . Aya akk neḍmeɛ deg-s ad yili d tagnit ilmend n useqreb  n tmuɣli n yinagmayen-a  ara d-yeglun s usezdi n tikti ɣef temsalt n usemmi d usesmel n tewsatin n tsekla tamaziɣt ». I usmekti, tamsalt n usemmi d usesmel n tewsatin n tsekla tamaziɣt, yella deg-s umgired ama ger yiselmaden n yigezduyen n tmaziɣt neɣ inagmayen i iqeddcen di taɣult n tmaziɣt, aya d ayen i d-igellun s yiɛewwiqen ladɣa deg uselmed n tewsatin-a i yinelmaden. Yuɣ lḥal uqbel timlilit-a, tasdawit n Tubiret tessudes-d deg yiseggasen iɛeddan snat n temliliyin tigreɣlanin yerzan taɣult n tmaziɣt. Snat-a n temliliyin iɣef d-yella ilmendad pṛufisur Muhamed Djellaoui, tamezwarut tewwi-d ɣef  umawal n tmaziɣt d useqdec-ic deg uselmed ma d tis snat tewwi-d ɣef tmukrist n uselmed n tmaziɣt di tesdawit. Mass Mohamed Djellaoui, di temlilit i nga yid-s di tesdawit n Tubiret, iger-d tiɣri i wid terza temsalt-a n tewsatin n tsekla, d temsalt n tmaziɣt s umata, akken ad d-asen  ɣer ludiṭuryum n tesdawit n Tubiret ad ḥeḍren i yisaragen, am wakken daɣen i zemren ad zeddin deg uskasi. «  I kunwi n kunemti s wid neɣ tid i teɛna temsalt n tmaziɣt, lɛeslama s yal yiwen, s yal yiwet, aqli-ken (kent) tettwanecdem(t) s lǧemla akken ad tḥedṛem(t) i yisaragen d uskasi ara d-yilin di ludiṭuryum n tesdawit n Tubiret ». Ta d tiɣri n mass Mohamed Djellaoui, amassay n temlilit-a ara yebdun azekka ṣbeḥ.

<p style="text-align: right;">Mokrane Chikhi

  
 L’ange d azwel i textar tmedyazt tamarut tilemẓit, temsiwt Farida Siaci i wammud-is wis sin n tmedyazt. Acu kan tikkelt-agi s tutlayt n tefransist, mbeɛd mi d-tessazreg-d yakkan yiwen s tutlayt n taɛrabt deg useggas n 2008, s uzwel Nekk d umsebrid. D adlis n 30 n yisebtar, llan deg-s 10 n yisefra s tutlayt n tefransist, ɣef yisental yemxalafen, gar-asen : temẓi, aktayen, asirem, tiziri, tirmitin n tudert…atg. Ad d-nesmekti kan belli, Farida Siaci, yettwassnen s yisem n tnaẓurt «Dida» i textar i yiman-is, tlul ass n 21 deg waggur n yulyu 1991, deg Draa Ben Khedda deg lwilya n Tizi Uzzu. D tasdawant deg useggas wis kraḍ deg tesdawit n Boumerdas. Tura la tettheggi ammud-is wis tlata n yisefra s tutlayt n tefransist, s uzwel «Les legs d’annem». Tḥemmel aṭas diɣen ssinima, aẓawan, taɣuri, ccḍah atrar…atg.

  A.A 

<div> 
  
 Yuzzel s ṭṭaqa wawal, ussan-a, ɣef usnulfu n Tkadimit tamaziɣt, d wanwa ara yilin ɣef uqerruy-is. Dɣa imi yella Mass Abderrazak Dourari gar wid i d-yettwabedren s waṭas, nesteqsa-t ɣef wanect-a u nfures tagnit newwi-d awal ɣef yid-s ɣef temsalt-nniḍen yeɛnan tamaziɣt.

  Aɣmis n Yimaziɣen : Mass Dourari. Akken i d-tewwi tɣamsa aql-ik d aselwayn Tkadimit tamaziɣt i ara yettwasbedden ussan-a. Tazwara d acu i d awal-ik? 

 Abderrazak Dourari : ulac win i yi-d-yennan d nekkini i yellan deg uqerru n Tkadimit-a! Yettusemma yekker kan uberraḥ (rumeur) wamma nekk ur ẓriɣ ara. Akka i d-qqaren kra n medden, wissen kan ɣef wacu? Bɣan ad walin amek i bḍan medden, ma ḥemmlen-iyi neɣ uhu. Ma nekk ur ẓriɣ ara!

  Ihi, s wudem unsib, ulac win i ak-d-yessawlen neɣ i k-d-iluɛan? 

  Ulac win i yi-d-yennan. Ɣur-i, ar tura acemma ur yelli. Nekk tura aql-i di Tlemsan. Usiɣ-d ɣer dagi ilmend n temlilit ɣef Mohamed Dib. Nefka arraz n tsekla Mohamed Dib deg tmaziɣt. Dɣa tewwi-t yiwet n tlemẓit, ad tili deg 32 n yiseggasen deg tmeddurt-is. Lwiza Uzellag i as-qqaren. Texdem taɣawsa n lɛali. Lameɛna ayen-nniḍen, tikkelt-agini, aḥeq Rebbi ma selleɣ acemma. Ur ẓriɣ ara. 

  Temmeslayeḍ-d abrid iɛeddan deg, deg yiwen uɣmis, akked radyu tis kraḍ ɣef tpuligrafit. Maca yuzzel wawal dakken mass Dourari immal ɣer yisekkilen n taɛrabt. D acu i d awal-ik ɣef waya? 

 Tura tapuligrafit d ssem n tmaziɣt. Amek i tella tura tirawt n tmaziɣt? Ttarun-tt s tlatinit, ttarun-tt s taɛrabt, ttarun-tt kra-nniḍen s tfinaɣ.Ihi, d wagi kan i d lmeɛna-s; yal yiwen ad yaru akken i yebɣa. Icawiyen akked Yimẓaben ḥemmlen taɛrabt, ttarun s taɛrabt. Ur tezmireḍ ara ad asen-tiniḍ ilaq ad tḥebsem! Nutni ad kemmlen akken. Nekni Leqbayel, di tmurt-nneɣ, nettaru kan s tlatinit. Ur nezmir ad asen-nini ur ttarut s tlatinit! Ad kemmlen kan ttarun s tlatinit. Ma yella d atmaten-nneɣ Itergiyen ttarun s tfinaɣ. Ad kemmlen ad arun akken. Tura, acu i d-nniɣ deg wayen iɛeddan ? Nniɣ-d ilaq ad neǧǧ taluft-agi n tira i zzman. Umbeɛd, ur ẓriɣ deg wacḥal d akud, ad d-ifriren s leɛqel tira ara yettwaddmen, ara yesɣelben. Amedya, ma yella d talatinit i inejḥen, d tinna i ara yemlen abrid, i ara nefren. Lḥasul ur ilaq ad d-tger tsertit deg taluft-a. Mačči d isertanen ara d-yinin «aru akka neɣ akka». Ala! Tamsalt-agi d taɣerfant. Yal yiwen ad yexdem amek yebɣa. Mačči d lɛib ma llant aṭas n tira, yal wa s usekkil-is. D wa i d amezruy-nneɣ, ad t-neqbel akken yella. Lameɛna, sya ɣer sdat, yal tutlayt, ilaq ad tesɛu tafarest (production), deg tsekla d wayen-nniḍen. Mbeɛd, tin iɣelben mreḥba!

  Yettusemma d tilawt n unnar ara tt-igezmen di rray? 

 D annar i iferrun kullec! D tafarest deg tutlayt, d yiqeddicen idelsanen, i ara d-iḥettmen yiwen n usekkil. Dɣa, ɣas tura mxalafent tmeslayin, meɛna mqarabent seg tama-nniḍen. Ilaq, ass-a neɣ azekka, ad yettwaḍfer yiwen n usekkil. Akka i teḍra i teɛrabt mi llan deg tegzirt taɛrabt. Taɛrabt n Ugafa d tantala weḥd-s, tinna n Unẓul deg Lyaman d tantala nniḍen…atg. Maca tura tuɣal d amedya tin i d-yessufɣen Leqran, tasekla, axemmem afelsafan. Medden tura ttun taɛrabt-nniḍen. Yezmer lḥal akka i ara teḍru deg tmaziɣt-nneɣ, deg 50 n yiseggasen neɣ… ur ẓriɣ ara.

  Amek ɣef temlilit i yetturaǧun ad tili deg Tamenrast ɣef tmaziɣt deg unbir-a? 

 Atan ad tili deg Lezzayer. Acku llan sin n yimeddukkal, yiwen d amaheɣ, niqal d netta i yuzzlen aṭas ɣef unejmuɛ-a, yemmut meskin ad t-yerḥem Rebbi. Wayeḍ d André, d ameddakkel-nneɣ, d amussnaw, yessen mliḥ lecɣal-agi n tetergit. Ula d netta yemmut meskin ussan-a iɛeddan kan. Ihi ulamek ara t-nexdem dinna mebla wigad-agi. 

  Ɣef wacu ara yili uskasi? 

 Ad nemmeslay ɣef tira n tmaziɣt s tlatinit, akken ad tt-nessishel. Axaṭer akken tella akka tewɛer aṭas. Atan ula d tafransist tbeddel, taspenyulit (…) nenna-d ula d nekni ilaq ad nbeddel. Ahat tura keččini tettmagareḍ-d uguren deg tira-inek, ma yili ujerriḍ n tuqqna neɣ xaṭi (…).

  Ɣef taluft-a ara yili umeslay? 

 Ala. Mačči dayen.

  Efk-aneɣ kra n yimedyaten ma ulac aɣilif…  

 Llant kra n tenfaliyin ulamek ad ak-tent-id-iniɣ s teqbaylit. Am waddad amaruẓ daɣen yella wanida ur yefri. Rnu, deg umedya n wawal «Si Muḥ U Mḥend», anda ara nexdem « U »? deg tlemmast neɣ ad yenṭeḍ i wawal.

  Asteqsi aneggaru. Ma yella d kečč ara yilin d aselway n Tkadimit, d acu ara txedmeḍ? D acu i d asenfar-ik? 

 Ilaq ad iliɣ d aselway send. Medden la heddren… Nekk ad ak-d-iniɣ ur as-dmiɣ ara i wannect-a. Ilaq ad tili Tkadimit, maca mačči mḥettem d nekk ara yilin d aqerru-s. Zemren ad ilin wiyaḍ. Nekkini tura sɛiɣ 60 n yiseggasen. Ayen ḥettbeɣ, ad ruḥeɣ ɣer testaɣt (retraite). Ihi ma yella fkan-iyi-tt-id Tkadimit-a, ad tt-ṭebbɛeɣ, ad telḥu cwiya, mi telḥa ad tt-ǧǧeɣ i wiyaḍ. Aṭas n yilemẓiyen i ilaq ad nɛiwen, ad ṭṭfen tamasayt (responsabilité). Nekni tura d imɣaren! Ayen nexdem nexdem-it, maca ɣas njerreb aṭas n tlufa, ma ṭṭfeɣ-tt nekkini, mi teqleɛ tessen abrid-is, dinna bqaɛlaxir, ad tt-nefk i yilemẓiyen. 

<p style="text-align: right;"> Yesteqsa-t Mhenni Khalifi 

  
 Akken i d-nenna ddurt yezrin aṭas n tdukkliwinn temnaḍin yemgaraden i yesfugglen ass agraɣlan n tmeṭṭut i d-yettilin yal azemz n 8 deg wayyur n meɣres.

 Seld asarag “Tameṭṭut taqbaylit gar yiḍelli d wass-a” i d-tewwi ass n sed 4 deg meɣres, deg tmurt n Canada, Massa Farida Zerrar i lmend n tfaska n tmeṭṭut, ula deg tmurt llan wid i t-yesfugglen. Ma nemmeslay-d ɣef ttiɛadat-nni ad d-nebder Tiddukkla Tadelsant Inaẓuren n Yiwaḍiyen i igan s tallelt n tdukkla “La Kabylie s’exprime” leqdic s wazal-is, ass n larebɛa iɛeddan, i lmend n lɛid n tmeṭṭut. Iɛeggalen n tdukkla-a, rzan ɣef lɛecra n tenzayt ɣer ulzuz Lbedḥa, anda mlalen d waṭas n tlawin n taddart n Yiwaḍiyen. Ruḥen dɣa akken d agraw, lḥan s tikli n uḍar azal n 3 n yikilumiṭren, ɣer tzeqqa n tmeɣriwin i asen-d-tefka tɣiwant ad tt-sxedmen baṭṭel. Daxel n tzeqqa-nni, wwin-d Mass Meqrani Ɛemmar aselway n Tdukkla Tadelsant Inaẓuren n Yiwaḍiyen akked umaru Benṭaleb Brahim awal-nsen ɣef tmeṭṭut d wazal-is di tmeddurt. Syin, tettunefk tegnit i kra n tmedyazin n temnaḍt, gar-asent Samya Mukaḥ, ad d-awint timenna d yisefra-nsent i wid i d-yusan s ṭṭaqa, ččuren amkan s tnaga n yiwen n uɛeggal. Deffir n tmedyezt, yella-d usenɛet n yiselsa sɣur tilawin i d-igan ccɣel-nsent s tumert d zzux. Ttiɛad-nni ur iɛeṭṭel ara, imi ur d-yelli deg-s usarag n Massa Urida Sider i tuɣ deg wahil. Daymi tekfa tmeɣra zik. Lameɛna send ad tefru, ttwaferqen yigerdasen i tlawin i yettekkan deg ttiɛad i tent-yeɛnan. Di taggara, s tallelt n tdukkla d tlawin i yesɛan tiḥuna n yingulen (gâteaux), yella-d ufraq n yigaṭuyen, iẓmi, lqahwa akked tay i tid d wid iḥeḍren i tegnit. Leqdic-a, yeḍra s umata akken iwata, yerna yessefreḥ tilawin, ladɣa Tiwaḍiyin.

<p style="text-align: right;"> Kaisa Khalifi 

 
  
 Tasqamut n taddart akked tiddukkla tadelsant n taddart n Ait Abdelmouméne, suddsen-d ass-nni n lǧemɛa 19 maggu akked wass-nni n ssebt 20 maggu, yiwet n tejmilt meqqren i yiwen umeɣnas n tmaziɣt i lmend n umulli wis sin n tmettant-is, wagi d Ahcène Taleb n taddart n Ait Abdelmouméne. Yella-d leqdic-agi deg uɣerbaz amenzu n taddart-agi, ɣef teɣzi n sin wussan. Ma d ahil yettwaxdamen yella-d akka: ass-nni amezwaru, yella-d deg-s temsikent n ttsawer d yimagraden n tɣamsa akked usenzi s ubuddu n udlis yura uqbel ad yemmet, yefka-as azwel n “Ait Abdelmoumène, repères historiques”. Syin d iremad idelsanen i d-senɛet Tiddukkla tadelsant ilmeẓyen n usiren. Tella-d diɣ temsizzelt di tmaziɣt tewwi isem n Ahcène Taleb, ɣer taggara n wass, yella-d usenɛet d turart n kra n leṣnaf n waddalen sɣur Tiddukkla tanaddalt JSK Karaté. Ma deg wass-nni wis sin, tasebḥit n wass, yella-d usersi n tmeqqunt n yijeǧǧigen ɣef uẓekka-s, syin meslayen yimawlan-is d yimeddukkal-is fell-as, syin akkin d lwaɛda n tgella i wid iḥedren dinna. Ma deg tmeddit n wass, tella-d yiwent n terbaɛt n ccna n warrac imecṭaḥ n Tiddukkla tadelsant Ilmeẓyen n usirem, llant-d diɣ tnagiyin ɣef tudert-is d yimuhal-is. Turart n yiwet n tmezgunt tameẓyant sɣur Tiddukkla tadelsant Ilmeẓyen n usirem dima, ɣer taggara n wass tella-d tukci n warrazen i wid i d-yufraren deg temsizzelt-nni n tmaziɣt yewwin isem-is, d tukci n yigerdasen n uttekki i wid yettekkin deg tejmilt-agi.

  Adaoun Abdelghani 

  
 Ass-nni lǧemɛa 05 deg yunyu 2015 i yemḍel umeɣnas ameqqran n tmaziɣt akked tugdut Mass Ahcène Taleb deg taddart-is Ait Abdelmoumene i d-yezgan deg tɣiwant n yiwaḍiyen.

  Ḥeḍren aṭas n yimeddukal-is, ladɣa wid ukud i d-yewwi amecwar n umennuɣ seg yiseggasen-nni 1980 ar ass-a n wussan : imeddukal i yellan deg umussu adelsan amaziɣ (MCB) yecban, Said Sadi, Said Khellil, Mouloud d Hamid Lounaouci, Yidir Ahmed Zayed, Ali Yahia Abdennour, Dr Ounoughene, Med Loukad, Said Boukhari d wiyaḍ. 

  Tafekka n Ahcène Taleb, tella tettel s wannay amaziɣ seg-mi i t-id-wwin seg Fransa anda i yemmut ass-nni n 31 deg maggu 2015, mebɛed mi i d-yeɣli lehlak fell-as ugar n sin n yiseggasen-agi. 

 Ilul Mass taleb ass n 18 deg yennayer 1955 deg Wat Abdelmoumene. Deg useggas n 1983, yebda yesselmad  deg tesdawit n Tizi Uzzu. Ittekki akk deg leqdicat n umussu adelsan amaziɣ armi yuɣal uxxam-is deg taddart d tizrigin i tesɣunt ‘’Tafsut’’ mebɛed mi llant tmezwura ɣer Hend Sadi. Deg tsertit, yella yeqqreb deg tektiwin ɣer ukabar n FFS. Deg yiseggasen n 1990, yunag ɣer Fransa anda yeqqim netta akked twacult-is. 

 Yenna-d Mass Lounaouci : taggara-a, nettemlili kan gar-aneɣ mi ara yenqes yiwen seg-neɣ. 

 Ma d Djouher. Z,  tanelmadt n tmaziɣt deg tesdawit n Tizi uzzu tenna-d : xas d mmi-s n taddart-iw, meɛna ur ẓriɣ ara azal-is  armi walaɣ anect-a n yimdanen i d-yusan ɣur-s. D irgazen am wigi i yeṣṣawḍen  tamaziɣt ɣer tesdawit.    

<p style="text-align: right;"> Hocine.M    

<div style="text-align: right;"> 
  
 Ahat ɣur ddeqs n medden, yemmug ugḍiḍ akken kan ad yidir tilelli-yis d afferfer deg yigenwan, ɣur wiyaḍ d lɛali-yas kan tiqeffet yettɣurrun akken ad n-yeǧǧ dinna tarwiḥt. Maca ɣur kra nniḍen, ur d agna-ya (choix) ur d wa i smenyifen, imi nutni ur ten-ttaǧǧan ttebrariɛen deg yigenwan, ur asen-meddin tiqefftin daɣen ; wanag ttaɣen-ten-id s udrim sɣur yimrebbi-nsen seg ulzuz (ssuq) neɣ seg taddart, akken ad ten-id-ssekren ula d nutni deg uxxam, daɣen n tfergact (lqefs). Akken iban, mačči ɣef menwala n yigḍaḍ i la nettmeslay tura, zun ɣef uzeggaɛbur, abuḥeddad, neɣ d imdukkal-is. Maca, wid i d-ijebbden awellih n medden d wid yuqan, icebḥen, i yeɣlayen daɣen. Ɣef waya, imi babaɣayu ur yezmir yiwen ad t-iqerreb skud leḥsab n wazal-is s yimelyan, rnu wiss ma ad tafeḍ deg-s ayen akk tessarameḍ, rran ihi medden ɣer yigḍaḍ nniḍen i ten-yettcabin, ma neẓra belli qqersen-d seg yiwet n twacult, ed umi ssawalen tibiracin (tipirucin). Ɣas ur d-ttsaraxent ameslay n umdan am babaɣayuyat, maca deg ccna ẓewrent ayendin, deg ccbaḥa n tfekka-nsent daɣen skanayent-d ayen i asent-ihewwun i wallen n umecṭuḥ ed umeqqran. «Acḥal nekk d arebbi deg-sent almi uɣaleɣ nnumeɣ-itent, ur zmireɣ ad idireɣ ma ulac-itent». Ay d-yenna yiwen n yilemẓi yettrebbi-ten. Ma yella d ssuma n yibirucen-a, temgerrad seg yiwen ɣer wayeḍ, seg tewtemt ɣer uwtem, maca tettemtuttul gar 1500 n yidinaren almi d 2500 n yidinaren i uqerruy. Skud ur yewɛir usker-nsen, imi sran kan i waman akked tgella-nsen i yettnuzun, xilla n medden ttwalin deg-sen tadfi (plaisir) ugar n uqeddic.

<p style="text-align: right;">M henni Xalifi 

  
 ‘’Yal tikkelt i deg argaz isrennew iseɣ n rruḥ, yal tikkelt deg argaz inna-d ala i tawsest* (tentative) n tkelwa n win i t-icuban, lliɣ d awaziw n tigawt-is.’’ Ha-t-en wawalen n Frantz Fanon i d-yura deg udlis-is «Aglim aberkan, buɛfif amellal».

 Tudert wezzilet, Frantz Fanon d amyaru d amejjay, d afelsuf i ilulen di Fort de France d Martinik deg wass n 20 yulyu n useggas 1925. Ur yettwassen ara si tlata n tmura i t-irebban. Martinik iǧǧa-tt zik, ikcem Lezzayer i wakken ad yennaɣ mgal imsehres afrensis ɣer tama n FLN. Netta d agrud wis xemsa si twacult ixelḍen (Tafriqt-Takribit) n tmanya iɛeggalen. Ilmed di tesnawit Victor-Schœlcher n Fort de France anida i yesselmad Aimé Cesaire di tallit-nni. Ikcem ɣer lɛesker, meɛna ittwajreḥ. Ikcem-d s yin ɣer tmurt i deg ilul anida i isɛedda BAC, syin ikemmel leqraya-s di Fransa di Temdint n Lyon anida i d-yewwi agerdas n tujjya, ilmed daɣen Tafelsuft d teklisent* (psychologie). Tettunefk-as, syin, tagnit ad yuɣal d aqerru n yimejjayen n sbiṭar n yimehbal n tmedint n Blida, di Lzzayer. Tikli n urgaz tessebgan-d lebɣi-s. Awal n Fanon d awal lqayen, d awal n ugrawliw i talsa akken tella. Awal-is, d ixemmimen-is yerra-ten d iseɣ n tudert-is, d imi ur t-iǧǧi ara d awal kan, ayen akk iga, ayen akk ixemmem yura-t s lmidad di lkaɣeḍ. Isaẓreg-d yakan deg useggas n 1952 «Peaux noires, masques blancs». «Ayaddra ad d-serseɣ ugur-a n tidet taberkant, di lqaɛa-a, i yettaɛraḍen yakan ad tt-teffer?» i yura. Amennuɣ-s isɛa isem, d isem mgal tamuḥqranit, mgal lbaṭel d ddel i d-isrusu umdan ɣef umdan, i d-isrusu yiri ɣef wayeḍ, i d-isrusu uɣref ɣef uɣref wayeḍ. Ɣef waya, deg useggas , 1956, sin yiseggasen mbeɛd mi tendeḥ tmes n ṭṭrad di tmurt, Fanon, ixtar lemḥella-s, wid yettwaqehren s ddaw tamhersa tafrensist, ixtar amḍiq n wid yettwaḥeqren, wid idlen s tduli taqesḥant n lḥif d lbaṭel. Dinna ittaxer si sbiṭar deg i ixeddem I wakken ad ikcem ɣer Tirni n Tlelli Taɣelnawt (FLN) anida isɛa Tmasiyin* (responsabilité) meqqren. Ixdem deg uɣmis n « El Moudjahid ». Yella d imceggeɛ ɣer waṭas n tmura n tefriqt taberkant, yella d Lewkil n Unavaḍ Uɛḍil Azzayri ( GPRA) di tmurt n Ɣana. Islek seg waṭas n tixazabiyin di tmurt n Lmerruk, di Ṭelyan. Armi d lmut, Frantz Fanon , ifka tudert-is i tmunent n yiɣerfan ittwahersen. Yura aṭas n yidlisen, seg-sen : 

 – Peau Noire, Masques Blancs , Editions du seuil 1952 .

 – Les annales médico-psychologiques (1953)

 Congrès des médecins aliénistes et neurologistes de France et pays de langues française (1953) avec le Dr François Tosquelles

 – L’an v de la révolution algérienne, réédité en 1966 sous le titre  » Sociologie d’une révolution « 

 – Pour la révolution africaine, (1964

 Les damnés de la terre (1961)

 Frantz Fanon, iruḥ ad yennaɣ ɣef uktu, d acu yufa-d ugur n Usmaḥyaf n yiran (races) d tɣelnaẓrit. Tigawt n Fanon tella-d di tallit mbeɛd ṭṭrad amaḍlan i yettwaḍebɛen s yimenɣi asnektan gar utaram (Tamrikt) d usamer (Rruss). Beṭṭu d ayen i d-yellan gar ccerq d lɣerb, meɛna ha-t-an ikker-d umaḍal wayeḍ yettusemman timura n umaḍal wis tlata, i yettnaḍaḥen ula d netta ɣef umkan deg wasaɣen igreɣlanen deg yiseggasen n 1950-1960. Aneggaru-a, ibɣa ula d netta ad ittekki deg ufraq n Tarkuṭ * (richesse) n ddunit. Di tallit-nni, Amaḍal wis tlata, i tikkelt tamezwarut, inna-d ɣef tilin-is tasertant deg useggas n 1955 deg usarag i d-yellan di BANDOUNG, mi yugi ad tfreq ddunit ɣef sin iḥricen kan. Aṭas n yiqerra i d-ibanen akka deg umussuyen isertanen n Teslellit taɣelnawt dɣa wwin imenɣi seg uẓar ama di Tferka, di Asya neɣ di Temrikt n wadda. Aya iseḍfrit timenɣiwt n waṭas isertiyen i d-ibanen deg yiseggasen n 60. Aqehher di Indunisya deg useggas n 1965 ( azal n 500 igiman) i yettwanɣan. Timenɣiwt n Lumumba di Congo, Timenɣiwt n Che Guevara di Bolivia, Malcom X, Martin Luther King di Temrikt ufella, Mehdi Ben Barka di Lmerruk, Ccraɛ n RIVONIA d Tefriqt n wadda anida Nelson Mandela d iṛfiqen-is ttwaḍegren ɣer lḥebs i dayem. Di Martinik, tamurt n Fanon, tella-d tinnufqa azal n tlata wuḍan i d-iglan s tlata n lmeytin di Fort de france deg useggas n 59. Syin, d aḥabas d usnejli n yilmeẓyen n Martinik i yessawḍen ad d-ɛelqen kra n yinazalen* (affiches) anida nezmer ad d-nɣer: “Maritinik i Yimartinikiyen”. D awal ara aɣ-yawin deg yizri ibeɛden akken ad d-nemmekti awal-a i d-yenna Massnsen: Taferka i Yiferkiwen. Frantz Fanon, izga iswad i imussnawen ur neggar ara afus di tagrawla. “Amennuɣ agrawliw, tislellit taɣelnawt, tririt n tmurt i yimawlan-is, akken bɣun llan yismawen ifkan i umennuɣ-a, tukksa n ddel ɣef yiɣerfan izga-d d aqesḥan. Meɛna aya ur d-yettili ara d agmuḍ n tamhelt* (opération) ifazen, n uhuzzu amgaman neɣ n uqbal mebla cceḥna. ur nreggi ara timetti, akken tebɣa tella d tamezwarut, s wahil am wa, ma yella ur neqsid ara si tazwara, yaɛni abeggen n wahil-a, I wakken ad irreẓ akk iɛewwwiqen ara d-nemlil deg ubrid. Tukkist seg “ Imenɛulen n ddunit”. Ihi, tiɣri n Fanon mačči d tin kan issawalen i tlelli n Uberkan , meɛna i tlelelli n umdan. Mi ara tiliḍ d anmasi* (Responsable) di tmurt ur nerfid ara iman-is, d tamussni ara d-ternuḍ amek ara tessedduḍ taswiɛt akken ad lemden ihedman, ɣef usali n tedmi, ayen iwumi nessawal s tɣawla, tasertitant. Deg waya amaḍal wis tlata ilaq ad iɛawed amezruy n umdan. Ihi, Taslellit d ayen i d-snulfan imdanen ijdiden. Frantz Fanon, immut seg yir aḍḍan di laɛmer-is 36 d aseggas. Meɛna taxelqit-a ur tseɛu ara nṣib seg tezmert tawergamit, “taɣawsa yettwastɛemren ur tettuɣal ara d amdan siwa deg ukal seg waydeg ara d-ssenser iman-is. Ur d-cennuɣ ara izri i wakken ad sruḥeɣ tilawt d yimal. Ur bɣiɣ ara ad iliɣ d akli n tikelwa. Bɣiɣ yiwet n lḥaǧa kan, bɣiɣ ad tekfu tikelwa n umdan sɣur umdan’’.

 Imlal tikkelt d Jean paul Sartre di Ṭelyan. Aneggaru-a, iḥbes akk lecɣal-is i wakken ad yeqqim azal n tlata wussan d Fanon i d-innan d akken izmer ad ixelles azal n 25 ooo Frank i wakken ad iqqim d Sartre azal n 15 n wussan si tnezzayt* (taṣebḥit) alamma d tameddit, i d-tura Simone de Beauvoire. Jean Paul Sartre ula d netta istaɛǧeb ahat i tikkelt tamezwarut s wudem illan sdat-s, Frantz Fanon. ‘’Nesla i Frantz Fanon azal n tlata wussan.d ussan i aɣ-isɛetben, ama di tfekka ama deg yiman. Werǧin walaɣ Sartre istaɛǧeb yerna ishewwel-it umdan’’. “Le Lièvre de Patgonie” I YIfransiyen, Fanon yuqel d «Afelsuf amenɛul», akken i t-id-tura Alice Cherki. Dɣa yettwaɛzel, yettwaḥqer imi izga ittqejjim di Temharsa tafrensist. Deg useggas 1961, s lehlak afuḥan i yuḍen, Fanon iruḥ ad idawi di Moscou, s yin iruḥ ɣer Bethsada di Marikan anida yessufeɣ tarwiḥt. Frantz Fanon, yemmut mi isɛa 36 n yiseggasen s yisem Ibrahim Omara Fanon. Deg useggas n 1961 i yedda laɛmer-is s yir aḍḍan i t-inɣan di Temrikt.

<p style="text-align: right;"> Mourad Mazri  

  
 Ddunit d aɣerbaz n umdan, yal asurif di tudert-is d tadyant, yal tadyant d tamsirt, yal tamsirt tesɛa azwel-is. Amdan si zik yerwa amdegger d ddunit, yerwa tilufa, yal taluft tesselmed-as amek ara yemmager uguren n tudert-is. 

 Seg wasmi turew tuccent

 Ur tekkfi asiweḍ n lqut

 Urǧin i tezgil tiremt

 Yal ass tettaččar-d tarbut

 Kra d ayefki, kra d aksum

 Urǧin lluẓen warraw-is

 Yal ass nettat deg unezgum

 Akken ad tidir twacult-is

  “Timisirin n ddunit” d adlis amaynut d-yeffɣen di teẓrigin n Sefraber di 01 di duǧember 2014, deg umaḍal meṛṛa di teẓrigin n “SEFRABER” s snat n tutlayin, Taqbaylit akked Tefransist. D ammud n tneqqisin (fables) akked tullisin (nouvelles). Ad naf yal taneqqist deg-s tamsirt, yal tullist deg-s anamek, d imedyaten ara yemmlen abrid i yal win ara yeɣren adlis-agi. A-tt-an tseddart seg yiwet n tneqqist, izem, aɣyul akked ubaraɣ, deg wadlis amaynut :

 Aɣyul i teddu yesteqsay

 Win d-yufa as-yemmeslay

 Akken as-d-yefk ṛṛay-is

 Yewweḍ rrif n yiɣzar

 Iwala yiwen n lɣar

 Iɛedda d tama-s, iḍeggeṛ tiṭ-is…

 Seg wammud n yisefra “Tiyersi” ar udlis amaynut “Timsirin n ddunit», amyaru yefka-aɣ-d tifrat i tyersiwin ikersen deg wadlis-ines amenzu, ad naf yesdukel-d akk tazdemt n tifrat deg wadlis-is amaynut, deg-s yessenṭeq-d iɣersiwen, yura ayen yellan zik d timawit, yefka-asen snat n talɣiwin, talɣa n uḍris akked talɣa n usefra. A-tt-an tseddart seg yiwet n tneqqist, tifireɛqest akked wuccen, deg wadlis amaynut :

 Deg unebdu ussan ḥman

 Agama yesseww-it unaɣur

 Tafukt teskef aman

 Kullec-i yeqqur d ahicur

 Isaffen ṛuḥen ẓeqqfen

 Aman ḥebsen ur teddun

 Di lqaɛ n tmedwa nnejmaɛen

 Yal tamda tuɣal d amdun…

 Asmi tessawal ddunit neɣ asmi yettmeslay kullec, amacahu… Anwa ur d-necfi i tenfaliyin-agi, xas ma ass-a ur tent-id-ttadren ara yimdanen, maca mazal ṣṣut-nsent yezdeɣ aṭas deg-sen. Fahim d yiwen seg-sen, yecfa fella-sent, yura-tent yenna : “Asmi tessawal ddunit, izimer temmut yemma-s, deg wakken ur yezmir ara iyi-iman-is, yegga izem d amdakel-is…”. Ugar aya, ad naf amyaru iɣezz s tektiwin-ines yesseqdec tamawalt n teqbaylit di tira-s, yeɛreḍ ad d-yessenfali s yimru-s akked uɣanib n tira-s, ayen akken yeffren deg wul n yal d amdan. S tira-s yebɣa ad yefsi tiyersi yurzen amdan d wuguren i d-yettmagar di tudert-is n yal ass, di tmetti ideg-i yettidir. Amek yettawli timsal, acu id asirem-is , acu n uguran yettmager umyaru s teqbaylit akken a ttawepd tira ɣer imeɣriyen d timsal id nesqerdec yid-s deg tadiwwenit –agi iɣ id yefka s zyada n tummert.

 Ini-d s kra n wawalen anwa id Fahim

 Fahim d yiwen n umedyaz, d amaru yettarun s tutlayt n teqbaylit. Yettidir di taddart n Wagarsafen, yiwet n taddart gar tuddar n tmurt n Leqbayel.

  Amek i d-yewwiḍ amecwar-is deg abrid n tira ? 

 Amecwaṛ-iw deg ubrid n tira, ad d-iniɣ : «da iṣubb da yuli». Nniɣ-d : «iṣubb» acku yuɛar ad d-tafeḍ taẓrigt ara ak-d-yessufɣen ayen turiḍ, ḥṣiɣ mačči ala nekk d-yettmagaren ugur-agi, tugget n yimedyazen ttmagaren-d uguren n usiẓreg. Ma yella ayen yettaru umedyaz yettaǧǧat kan ɣur-s, yiwwas tira-s yezmer ad temmet. Nniɣ-d : «yuli» acku tahregt tella yal ass, imi tawennaḍt deg-i ttidireɣ d aɣbalu n yisentalen, mi d-ffɣeɣ deg yimi n tewwurt n uxxam, ad d-mlileɣ asentel, ad d-mlileɣ taluft ara d-yessakin tahregt-inu. A ma dayen tettidir tmetti, a ma dayen yurzen ilmeẓyen-nneɣ akked tmurt. A ma daɣen, dayen d-yezzin i tmetti, tawennaḍt akked ugama… Si tama nniḍen, si zik-iw ḥemmleɣ ad aruɣ, tira nekk yid-s kan i neddukul, warǧin i as-fkiɣ ttiɛad. Ttaruɣ, ttaruɣ, alarmi d asmi d-yewweḍ wass anda ayen akk uriɣ sdukleɣ-t-id di sin yidlisen. Amenzu d ammud n yisefra, yeffeɣ-d ilindi, wis sin d ammud n tneqqisin akked tullisinyeffeɣ-d aseggas-a.

  Tesufɣed-d “timsirin n ddunit“ ɣer tizrigin Sefraber, meslay-aɣ-d ɣef udlis-agi? Isental ines? Aɣanib n tira-s Amazan yellan deg aḍris? 

 Akken i ak-d-nniɣ ssufɣeɣ-d sin yidlisen. Ammud n yisefra azwel-ines «Tiyersi», d ammud n yisefra yuran s teqbaylit, d win i iɛeǧben aṭas iselmaden n tamaziɣt i t-yeɣran, kksen-d deg-s kra n yisefra, am «Aseklu», «Tisemhuyin», «Tagrest»… slemden-ten i inelmaden-nsen deg uɣerbaz. Ammud n tneqqisin akked tullisin, d adlis-is wis sin i d-yeffɣen di teẓrigin n SEFRABER deg waggur-agi yezrin, yeffeɣ-d di tmurt n Fransa akka tura. D adlis bḍiɣ ɣef sin yeḥricen, aḥric amenzu, n tneqqisin wis sin n tullisin. Tineqqisin-a kra deg-sent dayen d ssnulfeɣ nekk seg yiferdisen n ugama akked iɣersiwen n tẓegwa, sqedceɣ deg-sent tamawalt iwatan, yal ta ɛerḍeɣ as-ffkeɣ imeslayen i tt-ilaqen. Llant tid uriɣ seg yimi n yimɣaren-nneɣ akked temɣarin-nneɣ, nutni aḥkan-iyi-tent-id d timɛayin nekk selseɣ-asent talɣa n usefru, rriɣ-asent tameɣrut, cebbḥeɣ-tent s uɣanib n tira-w. Deg-sent sqedceɣ, semlaleɣ imeslayen iqburen akked watraren. Ad naf snat deg-sent aḥkan-iyi-tent-id yimɣaren, maca mmugreɣ-tent-id di kra n wadlisen i ɣriɣ si tutlayt n tefṛansist, deg-s d ismawen n yiɣersiwen kan ideg-i mgaradent, ur ẓriɣ ara ma d ayla-nneɣ, neɣ ahat mačči nneɣ. Ɣef waya ad d-iniɣ kan d asmuḥyet i tent-id-smuḥyeteɣ si tultlayin nniḍen, rriɣ-asent lqaleb n teqbaylit, akken s kra n win ara tent-yeɣren ad yaf tella deg-sent unamek n teqbaylit. Ma d tullisin, kifkif am tneqqisin, ta d asnulfu, ta aḥkan-iyi-tt-id, ta smuḥyeteɣ-tt-id.

  Melmi ara d-yekcem udlis-agi ɣer tmurt a ? 

 Akka tura ur ẓriɣ ara melmi ara d-yeffeɣ, maca ur yettɛeṭṭil ara. Aqli ttḥerkiyeɣ ad ruḥeɣ ar Fransa, ad mlileɣ d umazrag-inu, akken ad nezmel agatu ( signé un contrat ), d tagnit daɣen deg-i ara as-xedmeɣ asmil (promotion) i wadlis-inu. Ad xedmeɣ tadwilt deg tiliẓri n Br-Tv akked kra n yimaṭṭafen n teqbaylit yellan di Fransa. Sɛiɣ daɣen tinnubga sɣur yiwet n tiddukla tadelsant n Lpari (AFKIF), d timlilit ara d-yilin ɣef tsekla. Ha-t-aya ! Timsirin n ddunit, d adlis i ilaqen ad d-yeffeɣ di tmurt-nneɣ, acku, akka tura iselmaden-nni yeɣran adlis-iw amenzu, Tiyersi, ssawalen-iyi-d, ttnadin anda ara t-afen akken ad t-id-aɣen. Imi iselmaden-agi, yella mmeslayeɣ-asen yakan yid-sen ɣef wadlis-agi n tneqqisin akked tullisin, ẓran acu yellan deg-s. Kra deg yiselmaden-agi ddmen tineqqisin d rriɣ ar ugernet ( internet ) wwin-tent i inelmaden-nsen, sseɣrent-as-tent-id.

  Amek tettwaliḍ liḥala n udlis aqbayli di tmurt-nneɣ? 

 Idlisen ass-a qqwan, di yal taɣult ad naf Leqbayel ssufuɣen-d, dayen yessefṛaḥen. Maca ugur ameqran, awi-d wid ara ten-yeɣren. D imeɣriyen i as-ulac, imdanen ur ḥemmlen ara ad ɣren idlisen yuran s teqbaylit. Ggreɣ tamawt mi ara xedmeɣ timlilit n uznaz d ubuddu, imdanen mi d ddmen adlis-iw, neɣ adlis yuran s teqbaylit ad d-tessersen, ak-inin : «Lukan axir t-turiḍ s tefṛansist…», wa k-yini : «Ayen ur t-id-terriḍ ara ɣer tefṛansist», llan wid d-yeqqaren ugar n waya : «Imi s teqbaylit i t-uriɣ ur yettnuz ara…» . Lḥaṣun d timucuha… Maca adlis ass-a yella deg uzluz s waṭas, xas ma ixuṣṣ di kra n taɣulin, maca ad d-yass wass ad d-ilin, seg ucrured ɣer waḥrured…. Tella kan yiwet, d asḥissef ameqran, imedyazen-nneɣ, awi yufan wid yettarun s teqbaylit, ad tt-qadaren illugan n tira-s, yewwi-d fell-asen ad lemden tira n tmaziɣt akken iwata, ur ilaq ara ad stehzin, akken ad ilin d amedya iṣeḥḥan di tsekla taqbaylit. S wakka d nutni ara yessalin aswir n tsekla, akken ad naweḍ ar yiwen wakud mačči menwala kan ad yaru, send ad yaru yiwen tiktiwin-is, ilaq ad yissin ad yaru tutlayt-is, am yimyura n umaḍal meṛṛa. Llan kra n yidlisen ass-a, ur yezmir ara umdan ad ten-iɣer, acku qqwant deg-sen tucḍiwin n tira. 

  Tasekla taqbaylit simmal tettnerni, kečč yettikkin deg aṭas n tfaskiwin amek i d ak-d- tettban ? 

 Mačči deg waṭas n tfaskiwin ideg-i ttikiɣ, maca timliliyin gar imedyazen gar yimyura, dayen yelhan, d acuddu n wassaɣen gar-asen d ambeddal n tektiwin gar-asen, d aqarreb ɣer sdat. Tasekla-nneɣ txuṣṣ deg yiwet n tama, ulac tasleḍt n yidlisen, xas tella ṭṭaqa n yimedyazen akked yimyura ur tt-qebblen ara. Netta amyaru sumata ilaq ad yeqbel taslaḍt, ilaq d netta ara inadin fell-as, akken ad iẓar aswir n leqdic-ines, akken daɣen ad iwali amek i tettwalin wid-nni yesenqaden tasekla, s wakka ad yaẓẓ ɣer sdat, tasekla daɣen ad tt-ttaẓẓ ɣer sdat, war tasleḍt ur nezmir ara ad nḥiz aclim d ukerfa. Maca si tama nniḍen am wakken d-nenna lina, nekk akken ttwaliɣ-tt tettaẓ ar sdat, ass n wass-a ad naf qqwan yidlisen, imawalen, isegzawalen … atg. D acu kan nniɣ-ak xas llan yidlisen ulac imeɣriyen, aṭas n Leqbayel ur as-ffkin ara azal i wadlis yuran s teqbaylit.

  Amek i ilaq akken leqbayel ad aɣen tanumi ad qqaren tasekla yuran s teqbaylit ?  

 Ur ẓriɣ ara amek ar ak-d-rreɣ ɣef usteqsi-agi. Maca akken gziɣ tamsal, ilaq taqbaylit as-t-ili i walbaɛḍ deg wul, win iḥemmlen taqbaylit ad iḥemmel ad iɣer idlisen yuran s teqbaylit, d netta ara yettnadin ɣef yidlisen-is. Win iḥemmlen taqbaylit ad tt-yelmed akken ad yissin ad tt-yaru, akken ad yizmir daɣen ad tt-id-yenṭeq yiles-is. Ad tt-yesselmed i warraw-is… Ma yella akk waya deg wul n yal d Aqbayli, Leqbayel ad aɣen tannumi ad qqaren idlisen yuran s teqbaylit, taqbaylit ad tt-ttazzal deg yidammen-is. Maca ass-a tugna n Uqbayli dayen nniḍen, tugget n Leqbayel, ur ttnadin ad ɣren tameslayt-nsen, ur ttnadin ad tesseɣren i warraw-nsen, am wakken ur tent-terzi ara taluft, am wakken mačči nsen. 

  Tamuɣl-ik ɣef iuḍebsi anagaru n Zedek Mouloud? 

 Aḍebsi n Zedek igarrez, d leqic n unadi, as-yefke Yillu tazmert n tzemmurt. Zedek yeffeɣ-d deg umeslay-nni afsasan, yefka-as azal i wawal sdaxel n tmedyazt-is. D tamedyazt n teqbaylit ḥesri. Awi ufan icennayen-nneɣ ad sqedcen tamawalt am wakka tt-yesseqdac Zedek, awi ufan icennayen-nneɣ ad sekcamen imeslayen atraren deg yisefra n tezlatin-nsen, ad fɣen deg umeslay-nni afsasan. Imi d-newwi awal ɣef tezlit, ak-d-iniɣ yiwet n temsalt. Ula d nekk llan kra n yicennayen iwumi xeddmeɣ isefra, mi ara as-xedmeɣ asefru i walbaɛḍ sekcameɣ-asen imeslayen atraren, llan kra qqaren-iyi-d fiḥel, xdem-aɣ-d kan isefra fsusen, acku imdanen ttnadin kan ad ccnun, ur ttnadin ara ad ccnun ɣef teqbaylit. Llan wiyaḍ ala, d nutni id yeqqaren di tazwara akken asen-d-xedmeɣ isefra s teqablit ḥesri. Ad nezzi, ad nezzi ad nuɣal alarmi dayen d nemmeslay lina.

  S tewzel ma nniɣ-akTamedyazt ?  

 A asenfali n iḥulfan akked tidet yefren.

  Adlis? 

 Tamusni, d aqarreb ar sdat.

  Tameṭṭut?  

  D tudert, d leḥnana, Tayri ?  

 D afrayen zeddigen, d asirem d talwit

  Ddin ?  

 Illu n yimdanen meṛṛa. 

  Tizrigin?  

 D tiwwura yeldin i umyaru, maca di tmurt-nneɣ d tiwwura imedlen, tisura-nsent wwin-tent yidrimen

  Taqbaylit? 

 D azwu, d abeḥri i turin

<p style="text-align: right;"> Ait Slimane Hamid 

  
 Ulamma iɛeṭṭel ugeffur, ur d-yewwit ara, ayen yeǧǧan kra n tuddar kkrent ad ttrent Anẓar, kra n tdukkliwin ssutrent ɣer tẓallit.

 Dɣa, armi d ussan-a yezrin i d-tebra tegnawt i waman-is ɣer tmurt. Maca taɣelyawt n lehwa-nni, tesnerna-d uguren, imi d-iban d akken imesdabuyen idiganen (les autorités locales) ur heggan ad qablen tagrest i d-iteddun, ara d-ikecmen seld kra n wussan kan. Ma nemmeslay-d ɣef wuguren i d-yellan, ad d-nebder ayen yeḍran ass n 6 deg wayyur-a n unbir, mi tuɣal temdint n Bgayet ad as-tiniḍ d tamda, neɣ d ayen icuban ilel. Imi qeflen yiberdan deg-s, ur ufin yinehharen amek ara ɛeddin. Llan ttwaḥezqen, ttuḥettmen ad beṭṭlen lexdami, ad ǧǧen lecɣal-nsen, llan daɣen wid iɛeṭṭlen deg tekcumi s ixxamen skud menɛen-asen waman i d-yettfeggiḍen seg tregwa ad bellzen tikli. D aɣilif i yeszeɛfen aṭas lɣaci, ladɣa imi nezmer ad d-nini yekka-d seg ustehzi. Imi yewwi-d tili deg unebdu yezrin i temmug lḥemla n usizdeg n tregwa d tqenṭrin n Bgayet i yettawin ageffur i wakken ass-a ur d-yettili wayen i d-yettilin. Ladɣa ma neẓra belli aql-aɣ ɛad deg tsemhuyt n umwan, wammag ccetwa taqesḥant urɛad tebdi. Mazal lehwa d yiḥemmalen imeqqranen seg duǧember d asawen. Aya ɣas d urrif ara d-yeg i yinehharen, maca daɣen d anezgum i t-ttɛebbin yimezdaɣ n temdint n Bgayet. Ma yella d imezdaɣ n tudrin, ɣas anezgum-nsen mačči d igeffuren skud zedɣen deg yidurar, maca d lexsas n ttawilat n useḥmu i ilan d aɣilif. Ladɣa ma neẓra d akken ula d ideflawen ttaṭṭafen-iten-id seg yennayer ɣer furar abeɛda. Amedya deg tɣiwant n Ayt Smaɛel, ur zmiren ad ttun yimezdaɣ ayen sɛeddan merra d iḥeyyaren deg tegras iɛeddan. Mi ara d-yewwet udfel ur ttaffen abrid ulamma ad d-awin taqerɛet n lgaz. Ulamma d asenfar n lgaz n lḥiḍ (gaz de ville) yeqqim ccɣel-is d azgen, akken qqaren: ‘’Izu-tt armi d tidmert, yeǧǧa-tt’’. Imi taɣiwant n Ayt Smaɛel ur tesɛi tadrimt swayes ara stemmed ayen i d-tebda. Ilaq ihi ad rǧun alamma ɛeddant tefranin n twilayt n 23 unbir i d-iteddun akken ad yettwakemmel usenfar. Ad yettwassemed leqdic n yijeɛbuben-nni i yettmaggan ddaw tmurt, i yettwaxedmen deg waṭas n tuddar, maca mazal tiyaḍ. D ayen i ilaqen ad yettwammag, imi tallit tbeddel. Acku zik zeddmen-d medden seg tẓegwa isɣaren i ukanun, ma d tura aṭas n leɣwabi i iruḥen. D ayen yesḥissifen ama i umdan neɣ i ugama. Ma d uguren-nniḍen i d-ttmagaren deg tɣiwanin n Ayt Smaɛel d Tsexriwt, d isyaxen n yiberdan i d-yettilin deg cctawi, am winna i d-yeḍran iseggasen yezrin deg Uneqquc, mi yegzem ubrid acḥal d ussan.

  Kaisa Khalifi 

  
 Tamdint n Tizi Uzzu, s umata tesfugel amenzu n yennayer, aṭas n yidisan i d-iheggan ddurt tadelsant i lmend n usmekti-agi.

 Gar wid itt-id-isuddsen ad d-nebder: Tanmehla n Yidles, Tanmehla n Tmerrit d tẓuri, tin n usegmi taɣelnawt, Axxam n Yidles n Tizi Uzzu, s tallelt n tesdawit Lmulud At Mεemmer, akked umussu addukklan…atg. Yella-d leqdic-agi deg waṭas n yimukan, ɣef teɣzi n 6 wussan, imi yebda ass-nni n lhed 08 deg waggur n yennayer 2017, yekfa sendiḍelli n sed 14 deg waggur-agi ideg nella. Ad d-nebder kra n yimukan d wayen yeḍran deg wussan-agi. 

<p style="text-align: center;"> Axxam n Yidles Mulud Mεemmri  

 Mugren ansay-agi n yennayer s wahil d amerkanti, imi d-llant wazal n 22 n temsikniyin n waṭas n tewsatin n tẓuri: tiqendyar, lfeṭṭa, aẓeṭṭa, lmakla, iselsa, tamemt, isekla, llant ula d tid n yidlisen d usenzi s ubuddu….atg. Ass n 09 akked 10 deg yennayer 2017, llan-d d sin wussan n unadi d umeslay ɣef tmedyazt taɣerfant tamaziɣt, smeknan-d seg-s tlata seg tgejda n tmedyazt tazwawt, wigi d : Yusef u Qasi, Si Muḥend u Muḥend d Ccix Muḥend u Lḥusin. Llan-d daɣen ass-nni n 9 deg yennayer, sin n yisaragen ɣef tmedyazt d tezlit tamaziɣt, sɣur: Mass Mouhaned El Aigoun d Massa Fatiha Hamdi. Am wakken diɣen i d-tella tɣuri n yisefra sɣur waṭas n yimedyazen, i d-yusan waṭas n lwilayat n tmurt: Tamenraset, Bumerdas, Lezzayer Tamaneɣt, Tipaza, Tizi Uzzu…atg. Ma d ass-nni n ahad 10 deg waggur-agi ideg nella, ḍran-d kraḍ n yisaragen, sɣur: Mass Messaoui Laarit, Mass Hamid Belik, akked Mass Arkoub Abdellah. Am wakken diɣen i d-tella tɣuri n tmedyazt sɣur waṭas n yimedyazen, i d-yusan 8 n lwilayat n tmurt: Ґerdaya, Skikda, Tubiret, Adrar, Batna, Bgayet…atg. Yella-d azekka-yin 11 deg yennayer, usenεet n usaru-nni Si Muḥend u Mḥend akked usaru-nni Adrar n Baya. Ma deg wass-nni n yennayer, tella-d lweεda n yennayer (sseksu s yiyuẓaḍ), ma ɣef 14h d tmeɣra n ccna sɣur Taleb Tahar akked Kamel Ouamar. Sendiḍelli 14 deg yennayer, i medlent tewwura n leqdic-agi s tbuɣarin, tirebaε n ccna n yilmeẓyen, akked tukci n yigerdasen n usebɣes d uttekki,ɣer taggara n tmeɣra. Massa Kemmar, tanemhalt n uxxam n yidles tenna-d: “Neεreḍ ad nesken i yimezdaɣ n Tizi Uzzu, amek i d-yettili usfugel n yennayer, d usenεet n wayen akk nesεa d agerruj. Nessarem yennayer n useggas-agi nesεedda-t deg tumert d lferḥ. Neccallah d win ara d-yawin tazmert d sseḥa i yimezdaɣ n temdint n Tizi Uzzu, d yimaziɣen merra anida ma llan. Nessaram daɣen ahil n useggas-agi n 2017, ad yili d anesbaɣur s leqdicat. Nettmeni diɣ tutlayt-nneɣ tamaziɣt mačči d tunsibt kan deg lkaɣeḍ, maca ilaq ula deg unnar. Ihi aseggas ameggaz.” 

<p style="text-align: center;"> Axxam n yidles Azazga, axxam n umezgun akked temkerḍit tamaynut  

  Yella-d diɣen usmekti n n wansay-agi n yennayer, deg yimeḍqan-agi i d-nebder yakkan, s waṭas n leqdicat gar-asen: ticeggufin n umezgun (Aḥiṭus, Lalla Tucbiḥt, Tacbaylit, Massinissa et Sophinisbe, abrid n yimawlan), deg uxxam n umezgun amniḍan Kateb Yasin n Tizi Uzzu. Ma deg umaruzn uxxam n yidles n Azazga, llan-t-d aṭas n temsikniyin, asenεet n usaru Macahu akked tceqquct n umezgun d tmeɣra n ccna sɣur waṭas n yinaẓuren. Am wakken diɣen i d-llan tlata n yisaragen deg temkerḍit n tɣuri taɣerfant n Tizi Uzzu, i d-yewwin awal ɣef yennayer, sɣur kraḍ n yimussnawen: Mass Hamid Bilek, Karim Salhi, Mouhand Oubelkacem Kheddam. 

<p style="text-align: center;"> Annar n 1u n unber  

 Tanmehla n waddal yilmeẓyen akked lwilya n Tizi Uzzu, sfuglen ula d nuteni ansay n yennayer 2967, yella-d leqdic-agi tama n unnar 1uz n Wunber di tlemmast n temdint n Tizi Uzzu. Yebda usmekti-agi ass-nni n lhed 08 deg waggur n yennayer, yekfa ass-nni n 12 deg waggur-agi ideg nella. Llant deg-s aṭas n temsikniyin gar-asent : talaɣt, iselsa, lfeṭṭa, tiqendyar, allalen iqburen, tamemt, llan ula d iḍebalen….atg. Tella-d daɣen timsizzelt tadelsant i lfayda n yimezdaɣ n Tizi Uzzu (d isteqsin d trirrit fell-asen). Ass n 12 di yennayer, tella-d tikli n wazal 8000 n yimdanen, rsan-ak iselsa n yiɣersiwen, llan daɣen yiḍbalen ɣef 10 h d asawen. Ma deg tmeddit n wass tella-d tukci n yigerdasen d warrazen i yilɣuɣa n waṭas i waddalen i irebḥen deg tilɣuɣa n ddunit. Mass Belhout, d imḍeber deg Tenmehla n waddal d yilmeẓyen (DJS), i d-yelhan s leqdic-agi yenna-d : “Ad snimmreɣ aṭas tiddukkliwin d yixxamen n yilemẓayen i d-yerran i tiɣri-nneɣ, am wakken daɣen i d-yettili leqdic deg waṭas n yixxamen n yilemẓyen n Tizi Uzzu i iqedcen yid-nneɣ. Nessaram yennayer n useggas-agi iεedda deg tegnetin yelhan deg tumert d lferḥ. Iswi-nneɣ deg leqdic-agi d asemlili gar yinaẓuren, yinaddalen akked yimezdaɣ n Tizi Uzzu”. <span style="white-space: pre;"> </span>

<p style="text-align: right;"><span style="white-space: pre;"> </span>  Ghani Amazigh  

 
  
 Taɣiwant n Beclul yessawḍen teldi yiwen n ssuq ixeddmen deg wussan n lǧemɛa d lḥedd, tesnerna amecwar-is deg unnar n tdamsa imi deg yimalas yezrin amkan-a yettuxeṣṣen i ttjara yeldi tiwwura-s i tkeryas. Ass n letnayen yezrin, imi d ass i yettwafernen i uḥric-a n ṭumubilat, aṭas n yimdanen i d-yerzan ama d wid ara yaɣen neɣ wid ara yessenzen. Deg tafrara, ama seg temnaḍin n twilayt ama seg tid i as-d-yezzin, tikeryas msennadent ta ɣer ta, imi isalli yuɣ lḥal yedda akken iwata, ɣas akken ur d-yelli ara s ttawilat atraren. Seg tama nniḍen, yessefk ad d-nesmekti dakken ɣas ulama aṭas n tkeryas i yellan, maca ur nwala ara akka lbiɛ am waken yetturaju lḥal. Leɣla yuɣen leswaq nniḍen yecban Tijellabin, Aomar d Uqbu yewweḍ-d ula ɣer Beclul. D ayen dɣa i d-nnan kra n wid nemmuger:” s tidet, nefreḥ s ssuq yeldin tiwwura-s da ɣur-neɣ, maca nettwali dakken tecɛel tmes ! Gguman yimdanen ad aɣen, imi azalen n tkeryas iɛedda tilas.”Iwulem daɣ ad d-nesmekti belli ass amenzu ideg yeldi ssuq-a tiwwura-s ur d-telli tebzert I wid ikecme. <span> </span>

  <span> </span>M. Smail 

<div> 
  
 Sendiḍelli n ssebt, 28 deg waggur n tuber, i d amenzu n Leḥlal deg leḥsab n tfellaḥt ɣer yimaziɣen. Ɣef wakken i d-qqaren wat zik ur beddun ara medden lqeḍ n uzemmur alamma d amenzu n Leḥlal, yerna ad rǧun ass n ttlala neɣ lexmis deg ddurt tamenzut n waggur n unbir i wakken ad jemɛen iɛeqqayen imenza. Imi ɣef lehsab-nsen, mi ara bdun deg sin wussan-agi, tettili lɣella s waṭas, yerna ula d tissirt n uzemmur, ur tettciddi ara deg wussan-nniḍen n ddurt, ilaq d ttlata neɣ d lexmis. Dɣa deg temnaḍt n Ouaguenoun, mazal ar tura ṭṭfen deg leɛwayed-agi i icudden ɣer uzemmur. Gar-nneɣ d kra n wussan, ad d-yelḥaq lawan n ujmaε n lɣella n uzemmur, imi ha-t-an akken kan yebda isebbeɣ. Ulamma aseggas-agi izad uɣurar akked lḥammu deg unebdu-nni yezrin, maca ur d-yegli ara s txeṣarin ɣef tzemmrin. Am wakken daɣen i yeslek i yijajiḥen n tmes i yeččan azal n 90 000 n ṭṭjur n uzemmur deg wakal akk n lwilaya n Tizi Uzzu. Yerna seg zik, tamnaḍt-agi tettwassen s lɣella n zzit n uzemmur, maca deg yiseggasen-agi iεeddan ur tessefraḥ ara tarewt n uzemmur imezdaɣ n tama-a, ma d aseggas-agi yeččur-asen allen-nsen, yerra-asen asirem, imi tudert n ddeqs n twaculin ɣur-s i tcudd. Dɣa deg useggas-agi, la nettwali lɣella n uzemmur tella s waṭas, d ayen i yessferḥen aṭas ifellaḥen n temnaḍt-a n Ouaguenoun, imi xuṣent tarewt ṭṭjur n lfakaya-nniḍen yecban : lexrif, aḍil…atg. D ayen ara yeğğen tuget deg-sen ur d-ttağğwent ara zzit n uzemmur s tmara, imi ula d wid yesɛan kan kra n tzemmrin, ad d-awin ahat ayen ara tent-ikafin ɣef teɣzi n useggas, neɣ ma uǧǧwent, ad d-aǧǧwent cwiṭ kan. Aṭas n lğihat n temnaḍt-agi ideg i d-iban belli lɣella-a n uzemmur tella s waṭas. Imi llant tzemmrin ur d-ngir ara ula d aεeqqa deg useggas iɛeddan, maca aseggas-agi urwent armi bɣant ad rẓent. Lɣella n tikkelt-agi, tesxreb-asen leḥsab i yimussnawen deg taɣult-agi n tfellaḥt, i yellan qqaren-d belli tizemmrin yellan tama n ubrid ttarwent s waṭas, imi aɣebbar-nni yettilin fell-asent yettqerriε aṭas n lehlakat. Tid ixeddmen daɣen seɛɛunt s waṭas, maca llant ṭṭjur n uzemmur aṭas-aya ur xdiment ara yerna urwent, ladɣa ɣef lecḍuḍ. Acu kan ala yiwen n umgired i yellan gar-asent, imi tid ixeddmen s waṭas, i ifersen akken ilaq, ad sɛunt ugar, yerna ad yelhu uɛeqqa-s. Ulamma deg useggas yezrin ixuṣ uzemmur, maca aseggas-agi yella lxir. Ilindi imi ulac aṭas dɣa tenza zzit n uzemmur dagi deg Ouaguenoun s 800 DA i litra. Ma d aseggas-agi yezmer lḥal ad tenz s 750 DA neɣ ahat s 700 DA, imi i d-yefka Rebbi deg lxir-is ur icuḥ ara. Am wakken daɣen lɣella-agi yellan s waṭas, afellaḥ tessferḥ-it seg tama imi tella lɣella, maca ur teffiɣ ara aṭas fell-as imi yeẓra belli ad d-ṣubb deg ssuma. Ma d inaǧǧawen ferḥen aṭas, imi s tama, yella wayen ara d-awin seg wayla-nsen, yerna ur d-ttaǧǧan ara aṭas am yiseggasen i iɛeddan, rnu ɣur-s s ssuma rxisen cwiṭ ɣef useggas yezrin. 

  Adaoun Ghani. 

  
  Mass Boukhalfa Bacha, d aneγmas di radyu tis snat seg useggas 1963 armi 2005. Zyada γef yisallen, yettheggi-d netta akked umeddakel-is, Mass Guerfi, tidwilin-nniḍen anda i d-yemlal aṭas n yimdanen yettwasnen, ama deg uḥric n ccna, n tira neγ tsertit. Deg wawal i d-newwi yid-s, yesmekta-aγ-d lewqat-nni : uguren d tmeḥqqranit i tettidir radyu tis snat, d zher yesεa imi yemlal d kra n yirgazen imeqqranen. 

  Melmi i tebdiḍ di Radyu tis snat? 

 <span style="color: #ff0000;"> Boukhalfa Bacha : </span> bdiγ deg waggur n maggu, aseggas 1963. Mi bdi&amp;gamma,; lliγ d abujad : ur γri&amp;gamma,; ur ssine&amp;gamma,; ur fhimeγ timsal. Ayen akk ḥefḍe&amp;gamma,; di radyu ay t-ssneγ sγur irgazen yecban Si Larbi, imḍebber n uḥric n yisallen, Mouloud Chikaoui, Si Mahmoud, Belkacem, Abdelkader d wiyaḍ.

  D acu i txeddmeḍ ? 

  lxedma-w, nekk, d lexbarat, d aneγmas. Meεna xedmeγ tidwilin : ama d ayen i d-icudden γer yisallen neγ d ayen-nniḍen. Lliγ xeddmeγ akked umeddakel-iw M. Guerfi.

  D acu n wuguren i d-tettmagarem imir γef teqbayli ? 

 γef teqbaylit, ass-nni kulci yeddez, kulci yebrez. Di lweqt-nni, sḥefḍen-aγ acu i ilaqen ad t-id-nini d wacu ur nlaq ara. Lweqt-nni, netabaε taswiεt. Qqaren-aγ-d lexbarat ur d-tewwi ara l’APS, ur t-id-qqarret ara. Xas ulamma walaγ s wallen-iw lexbar ur t-id-qqareγ ara ma ur d-yekki ara s l’APS. Acu kan yella wayen i d-nesεedday di tedwilin : aṭas n lecγal i nexdem, i d-neḥya, aṭas n tmucuha i d-nessawel anda i fehmen yimdanen lmeqqsud-nneγ axater neqqar-d d itidwimilt-nni :’’macahu, kul yiwen akken yebγu ad tt-yessefru’’. 

  I radyu, gar zik d tura ? 

 lxilaf gar zik d tura am yigenni d tmurt. Di lweqn-nni, nesεa kan 7 n swayeε deg wass. Tura nedder armi tleḥḥu iḍ d wass. Zik nella di εecra yid-ne&amp;gamma,; tura εeddan di 60, rnan-d tantalayin-nniḍen. Ttawilat mačči kif-kif. Zik, radyu n teqbaylit tettwaḥqer aṭas, aṭas. Gar wayen nxeddem nekni d wayen xeddmen wiyaḍ yella lxilaf d ameqqran : d ayen ur iqebbel leεqel xas ulamma si 1990 γer da aṭas n lecγal i yettwaxedmen, ladγa deg uḥafeḍ γef teqbaylit.

  Llant tezlatin ur d-nettεeddi ara, amek i tẓerrem anti ? 

 sliγ ussan-nni iεeddan wid i d-yeqqaren d akken ulac tira i imenεen acennay-a neγ wa ur d-yettεedday ara. Qqaren-d, d ixeddamen n radyu kan i ten-itekksen. Ayagi, d lekdeb. Xas ulamma ulac lkaγeḍ yuran meεna xas bγiγ ad d-sεeddiγ acennay-nni, ur ttafeγ ara tizlatin-is. Akka ay teḍra d Slimane Azem. Ur tettafeḍ ara tezlatin-is di lweqt-nni deg uxxam n radyu, yerna ur nesεi ara lḥeqq ad tent-id-nawi si berra. Dagi, tella tira i d-yeqqaren ur ilaq ara ad d-tesεeddiḍ tizlatin i d-yekkan si berra. Nuγal nefhem timsal mebla timenna. Ttwakkasent leḥwayeğ di tuffra.

 Acu tzemreḍ ad asen-tiniḍ, ass-a, i yilemẓiyen n radyu ? iwillehen, nefka-ten asmi nella din u aṭas i aγ-d-yesmeḥsen. Ha-ten-in ufraren-d. Ass-a, ad asen-ini&amp;gamma,; yiwet lḥağa :’’akken tebγum tesεam ttawilat, xas ssawaḍen γer tziri, γurwet γef teqbaylit. Ur ilaq ara ad ṭṭuqten s waṭas wawal-agi ijdiden ’’

  Temlaleḍ akked Mulud Mεemmri deg yiwet n tedwilt γef lecγal-a, dγa ? 

 Nexdem-as tadiwennit nekk d Guerfi deg useggas-nni n 1974. Nexdem-itt deg umekkan n lxedma-s. Cfiγ γef kra n lewṣayat i aγ-d-yenna. Yenna-d mi ara txedmeḍ lxedma ilaq ad tt-tḥemmleḍ, ad tt-tqaddreḍ. Ur ilaq ara daγen ad tḥettmeḍ γef yiwen i wakken ad yexdem neγ ad d-yini ayen ur yebγi ara.  Ass-nni, yemmeslay-aγ γef tektabt ‘’Yenna Ccix Muḥend’’. D acu kan, yefka-aγ-d kra n wawalen, cfiγ fell-asen : agdud, tilelli, tagrawla…atg. Xemsa neγ setta n wawalen-nni imezwura i d-nessekcem γer radyu. Nebda-ten-id yiwen yiwen, awal s awal. Kul ass yiwen wawal, mkul lexbarat ad d-nini yiwen. Amedya, neqqar : tilelli, lḥuriya. Cwiṭ, cwiṭ. Zik neqqar, leḥbab d ssamεin, nuγal neqqar imsefliden. Akka i tebda teqṣiṭ-agi n tmaziγt. Ass-agi telḥa aṭas, aṭas. Zriγ yiwet n tmeṭṭut, Djamila Addar, tettwaεaqeb di lweqt-nni imi i d-tenna awal ‘’Aselway’’. Yenna-as yimḍebber-nni :’’ d acu-t userwal-agi ? Rrayes n lğumhuriya, mačči d aselway n tegduda.’’ Ass-a, ur tesεiḍ win ara d-iruḥen ad ak-d-yini acuγer i d-tenniḍ awal-agi, acu kan ilaq ad t-id-tiniḍ anda ilaq, amek ilaq.

  Anwi akk ukud i d-temlaleḍ di radyu tis snat ? 

 Nekk sεiγ zher d ameqqran ur sεin ara akk yineγmasen. Tettunefk-iyi teswiεt mlaleγ d yirgazen imeqqranen. Gar yirgazen i d-mlaleγ di 42 n yiseggasen-agi, mazal lexyal n wasmi kecmeγ γer lbiru n Dda Lmulud. Lounis Ait Menguellet deg useggas n 1982, cher n remḍan kamel, nettmeslay yid-s ass s wass. Nεawed-as deg useggas 1992. Mlaleγ Taher Djaout, tlata neγ rebεa tikal. Ula d isertiyen, mlaleγ yid-sen, am Hocine Ait Ahmed d Said Sadi d wid-nniḍen ttuγ ad i yi-semḥen.

<p style="text-align: right;">Yesteqsa-t Hocine.M

  
 I wakken ad tuɣal tejmilt i tmettut tamsedrart taqbaylit akken i tt-tuklal deg wayen i tqeddec di tudert-is n yal ass, Tiddukkla Asirem n Guraya n Bgayet akked Tdukli n Yilmeẓyen n taddart n Yiceqfiwen tama n Leqser s lemɛawna n n tenmehla n Tẓegwa n Bgayet, rrant-asent tajmlit, ddurt yezrin deg wass-nni n 15 di tuber 2016, imi d yiwen n wass i tɛaggen UNESCO ad yili d ass agraɣlan n tmettut tamsedraret s Heggan-d yiwen n wahil d amerkanti deg-s timsikent ɣef yimahilen n tmettut am uzeṭṭa, iselsa, tugniwin n lecɣalat i t-xeddem berra n uxxam di temnaḍt n Leqser. Rnu, ɣef wanect-a, tirza s yiwet n tquffet n yilmeẓyen d telmezyin i gan ɣer lḥebs n Burbaɛwtac di lɛerc n Yifnayen i yesɛan amkan muqqren deg umezruy n tmurt-nneɣ, ttwaxemden ula d isura fell-as . Ameɣnas amyaru Karim Ccix akked Bailli Farid lmir n Yifnayen, uzllen aṭas i wakken lḥebs –agi ad yuɣal d asalay n umezruy; imi aṭas terwiḥin n yirgazen d tulawin i iruḥen deg-s s ufus n uccengu “le sergent Morvisa,” win iwumi ssawalen «Bu čamar» lawan-nni n tegrawla n timunent n lezzayer “1954-1962 “. Seld awal i d-yekfa s telqyt Mass Karim Ccix ɣef wayen yeḍran di lhebs n Burbaɛtac di ṭrad n 54-62, imi netta yakan yexdem yiwen unadi ɣef lḥebs-agi , win ara ad naf deg udlis-ines iwumi isemma:” La torture à Bourbaatache “, tkemmel tgeffet abrid-is, zzin-d i yiberdan n taddart n yicekkaben i wakken ad walin lebni n yixxamen n taddart i rran yimezdaɣ akken i ten-id-ǧǧan lejdud. Syin, mmeslayen d tulawin i ten-izedɣen, am wakken gan-d tugniwin akked d yimɣaren d temɣarin n taddart d yidurar Ii as-yezzin, ladɣa, Asif n Felden. Deg taggara, fkan kra n warrazen i lxalat mazal ɣer ass-a ṭfent deg yiẓeḍwan n tbernyas d tduli n zik… Tekfa tirza s tgella n seksu i d-nawlent tlawin n taddart s yisufar i d –ksent di tebḥirin-nsent. Ihi, akka: ‘’Win iqesden agama iwala , win izuren yeqḍa’’.<span style="white-space: pre;"> </span> 

<p style="text-align: right;"> Brahim Benhamouche 

  
  Aɣmis n Yimaziɣen: deg tazwara, ma yella wamek ara aɣ-d-temmeslayeḍ ciṭ ɣef tmeddurt-ik? 

 Kader Bouacherine: luleɣ ass n 13 deg waggur n maggu deg useggas n 1957 deg taddart n Lemsella, deg tɣiwant n Illoula Umalou, deg temnaḍt n Bouzaguène, deg lwilaya n Tizi Uzzu. Liɣ yakkan d aselmad n tutlayt n taεrabt, almi d aseggas n 1995. Ussan-nni i d-yessawel usqamu unnig n timuzɣa ɣer tannant tamezwarut n yiselmaden imunnan n tmaziɣt. D aselmad amezwaru i yeffɣen ɣer tɣimit s tutlayt n tmaziɣt deg useggas n 2002. D aselway n tiddukla tadelsant “Tirza” n ugezdu n Tizi Uzzu, seg asmi i d-tlul.

  Ma tzemreḍ ad aɣ-dtemmeslayeḍ, ugar,ɣef uselmed n tmaziɣt? 

 Slemdeɣ tutlayt n tmaziɣt daɣen deg waṭas n yiɣerbazen n Tizi Uzzu yecban, aɣerbaz alemmas “Luṭfi”, aɣerbaz alemmas Mulud Ferεun akked uɣerbaz alemmas n Ugusim . Am wakken daɣen i tt-seɣreɣ deg waṭas n tiddukliwin tidelsanin n Tizi Uzzu, gar-asent: Tiddukla Tadelsant “Asirem” d Tiddukla n “Si Muḥend u Mḥend’’. Seg 2010 ar ass-a, aql-iyi d aselmad n tmaziɣt deg Uxxam n yidles Mulud At Mεemmer n Tizi Uzzu.

  Turiḍ, diɣ, idlisen s tmaziɣt. D acu i d ak-yeğğan ad tefreḍ abrid n tira? 

 Ma d tamentilt i yi-ğğan ad awiɣ abrid n tira d wa: seg wasmi lliɣ d aselmad i wallaɣ belli yella lexsas ameqqran deg yidlisen n tmaziɣt, ladɣa wid yerzan aselmed. Imi daɣen aṭas i yettnadin ad lemden tutlayt-nsen, maca ur d-ttafen ara awfus ara ten-iεiwnen, dɣa xemmeɣ i wakken ad d-sizergeɣ timsirin i slemdeɣ, u mazal la selmadeɣ deg yidlisen, i wakken ad d-aruɣ ayen ara ten-iεiwnen, swayes ara d-sfaydin meqqar. 

  Ma tzemreḍ ad d-tefkeḍ, I yimeɣriyen, agzul ɣef sin yidlisen-ik i d-yeffɣen yakan? 

 Uriɣ yakan yiwen n udlis s tmaziɣt, semmaɣ-as ‘’Timsirin n tutlayt n tmaziɣt: Tirawalt”, i d-yeffɣen deg useggas n 2015. Wwiɣ-d deg-s awal ɣef timsirin n tirawalt, amedya gar temsirin xedmeɣ: Tussda, Tizdit, Tamsertit…atg. Ma d tikkelt-agi deg tazawra n 2016, rniɣ-d adlis-nniḍen n timsirin n tutlayt n tmaziɣt, acu kan abrid-a d “Tajerrumt”, uriɣ-d akk timsirin yerzan tajerrumt. Adlis-agi n tjerrumt, ibedd ɣef kraḍ n yiḥricen. Ad naf deg uḥric amezwau, timsirin n tjerrumt amedya : isem, amqim, asuddes…atg. Aḥric wis sin, jemεeɣ-d deg-s ugar n 300 n yinzan, ma d aḥric aneggaru, uriɣ-d deg-s 4 n tullisin.

  Ahat tirmit-ik deg uselmed n tmaziɣt tεawen-ik aṭas deg tira s tmaziɣt, meslay-aɣ-d ɣef wanecta… 

 D tidet, tirmit-iw deg uselmed n tmaziɣt tεawen-iyi i wakken ad aruɣ idlisen, yerna s tmaziɣt. Imi tuget n temsirin-agi i ssɣareɣ, ɣriɣ-tent yakan deg 1995. Syin sseɣreɣ-tent, ama deg yiɣerbazen, ama deg tiddukliwin tidelsanin. Lukan ahat ur ɣriɣ ara tamaziɣt tili ass-a ur ttaruɣ ara yis tura, maca imi i yi-tettunefk tegnit ɣriɣ, uɣaleɣ sseɣreɣ-tt, tura akka la ttaruɣ yis-s idlisen.

  D acu i d tamuɣli-k ɣef tira s tmaziɣt? 

 Deg tallit-agi taneggarut, la nettwali belli aṭas n yidlisen ara d-itteffɣen deg yal aḥric seg yiḥricen n yidles d tsekla tamaziɣt, d ayen yessefraḥen aṭas aṭas. Aṭas n yidlisen yuran s tezwawt ara d-yetteffɣen deg yiseggasen-agi iεeddan, yerna di yal tiwsatin n tsekla: tamedyazt, inzan, ungalen, amezgun, iwfusen (idlisen n uselmed), timucuha, tullisin…atg. Acu kan ilaq adlis amaziɣ, ad yili am netta, am watmaten-is-nniḍen, imi tamaziɣt d tunsibt deg tmendawt. Ihi ilaq adlis-ines ad yuɣal gar yifassen n ugdud akken ma yella, mačči ɣer yimaziɣen kan.

  Imi kečč mazal-ik d aselmad n tmaziɣt, d acu i d tamuɣli-ik ɣef uselmed n tmaziɣt deg uɣerbaz? 

 Ayen yellan d targit yuɣal d tidet, imi deg useggas n 1995 tekcem tmaziɣt s aɣerbaz azzayri, ma deg useggas n 2016, tuɣal d tunsibt deg tmendawt. D ayen yessefraḥen aṭas imi azal n 34 n lwilayat i tt-yeqqaren. Maca, mazal urεad tewwiḍ s amḍiq i as-iwulmen, imi teḥwağ aseggem, ama d ayen yeεnan akud- imi drus maḍi 3 n tikkal i ddurt- ama deg wazal-is…atg. 

  Amek i ilaq ad yili umaru? 

 Afennan di tmurt-nneɣ ass-a, mazal ur yewwiḍ ara ad yilli akken yebɣa, maca yexddem kan akken yufa. D leḥṛara i yesԑa deg wul akked tnefsit-is i t-yerran yesԑa-tt d aɣbel akken ur tettlumen ara medden azekka. Ilaq ad iεiwen timetti-ines s wayen iwumi yezmer, d wayen yessen. Ilaq daɣen ad yili ɣer tama n ugdud-is, ama deg tallit n lferḥ neɣ deg tallit n leḥzen. Ilaq diɣen ad yettḥussu swayen ttḥussun yimdanen yellan ɣer tama-s. 

  Awal-ik n taggara? 

 Tanemmirt-ik a Mass Adaoun imi tgiḍ azal i nekk d leqdic-iw adelsan, tanemmirt s tussda i Uɣmis n Yimaziɣen imi yettak afud d ameqqran i yal amaru neɣ anaẓur s umata. D ineɣmasen-is i yettnadin ɣef yinaẓur (imyura, ifennanen, imedyazen. 

<p style="text-align: right;"> Yesteqsa- t: Adaoun Abdel Ghani 

 
  
 D ayen i yezmer ad iwali ula d agrud ameẓyan. Segmi yeḥbes Ugraw n Taddart n Krun deg Ayt Tɛisiwt, tuɣal temnaḍt-a teqqur, yeqqur kullec deg-s. Deg uqerruy-is yella deg-s mass Gemmac Idris, d aselmad deg Ayt Smaɛel, lwaḥi d kra n yilemẓiyen i yeddan akken yid-s kra n tallit. Maca, tidukkla-ya ur tdum aṭas n wakud; tɛedda kan ad d-terr ttmaggan deg wannar kra n yisenfaren igejdanen deg taddart, wid ɣef llan ccettkayen kra n yimezdaɣ, mi d-yekka wayen ara yesḥebsen armuden-is (activités) sɣur yimezdaɣ-nni gedged i yugin ad ddakklen yid-s. Ɣur uselway aqbur n tdukkli-ya n taddart, segmi yebberka ugraw aqeddic-is, uɣalent tlufa teddunt i twaɣit. «Lḥala n taddart segmi yeḥbes ugraw iban; aql-itt teqqur seg yal tama. Rnu ad ak-d-iniɣ belli azgen seg taddart yeɛjeb-asen lḥal». Akka i yesḥassef Gemmac Idris ɣef wid yettwalin deg umihi inmetti (danger social) nutni acemma ur bɣan ad t-id-xedmen. Send ad aɣ-d-yernu iwenniten-a s kra n usirem: «atan ma yebɣa Rebbi ad d-nerr ussan-a agraw s annar. Abeddel n lwali n Bgayet ed uselway n tdayra n Yiderginen, d tagnit i nekni akken ad nessuter izerfan-nneɣ s usaḍuf (lqanun)». Gar wayen seg nnuɣnan kra n yimezdaɣ n taddart, d asenfar n internet i iruḥen almi mazal mimuc ad d-yemmag, syinna bran kra i ṭṭbel deg waman, yeqqim akken d asirem. Maca yezmer ihi ad yili ubeddel sey-a ɣer sdat iqerben imi tella terbaɛt tenwa d tidet i waya. «Tarbaɛt-a tɛewwel d tidet i useggen, imi dɣa kra n wid yellan deg-s d ageɛmir. Ussan-a ad nexdem ikwaɣḍen i ilaqen seg tedbelt (administration)». I aɣ-d-yerna taggara win i aɣ-d-yettmeslayen. <span style="white-space: pre;"> </span> 

<p style="text-align: right;"> Mhenni Xalifi 

  
 Mi ara truḥeḍ seg temdint n Leqser, ad teṭṭfeḍ abrid-ik d asawen metwal Tuqbal (Adekkar).

 Neɣ mi ara d-taseḍ seg Yiɛeẓẓugen, Iɛekkuren gar yisekla i d-yettaken abeḥri ḥlawen, kif kif ; ad d-tafeḍ iman-ik deg Tuqbal. Seg Tuqbal, ad tawiḍ abrid d asawen metwal adrar, ad tdeffreḍ abrid n tkerrust tama n Teẓgi n Ukeffadu, ɣas ur yesɛi ara agudrun ubrid-nni, ɣef teɣzi n 11 n yikilumitren kan, ad d-tafeḍ iman-ik zzint-ak-d ṭṭjur deg tlemmast n udrar. Ad d-teldiḍ allen-ik, ad ak-d-iban Ugelmim Aberkan. Agelmim Aberkan, d adeg icebḥen mačči d kra. Yezga-d deg tlemmast n Teẓgi n Ukeffadu. D agelmim ameqqran yeččuren d aman, d imdewwer, ad yesɛu azal n 100 ar 150 n lmitrat seg tama ɣer tayeḍ, seg yal tama zzin-as-d yisekla zegzawen. Win ara d-yafen iman-is din i tikkelt tamenzut, ahat ad iɣil mačči deg tmurt n Lezzayer i yella, ad yenwu iman-is deg temnaḍt n l’Amazone i deg i t-yuɣ lḥal. D wid i irezzun ɣer din, i d-yeqqaren aya, d ayen ẓerren s wallen-nsen. Yetteɛǧab-asen lḥal, ttafen iman-nsen, ttḥewwisen, tekksen lxiq. Llan ula d wid yettɛummun dinna, tirebbaɛ n yilemẓiyen i d-yettawin tagella ad sewwen ama d aksum, lmergaz neɣ d ayen-nniḍen, s ufella n yirrij. Neɣ d tiwaculin d dderya-nsent i d-yettessun tiẓerbiyin ɣef lqaɛa ad steɛfun ddaw n sin n yisekla ɛlayen i yellan ɣer tama n Ugelmim, ad sriḥen abeḥri ḥlawen i d-yettarran rruḥ i turin, ddaw n tili tasemmaḍt. Ttawḍent tkeryas alamma d sdaxel n Ugelmim, ttekkent seg Udekkar, ɣas akken ur yelhi ara ubrid mliḥ, imi seg tama d idɣaɣen, seg tayeḍ d imrujen. Maca, ɣas akken, ttruḥun yimdanen s waṭas ɣer din, ladɣa seg tmurt n Leqbayel. Llan wid i d-yettasen ula seg tmanaɣt neɣ seg kra n twilayin-nniḍen n tmurt. Ula d tiwaculin, rezzunt-d akken ad kksent lxiq, acku d adeg zeddigen, d adeg icebḥen, d adeg yettuqaddren. D tamawt i nger ladɣa deg sin n yiseggasen-a ineggura, d imeyyaten n yimdanen i yettaṭṭafen iberdan-nsen ɣer din. Deg wussan n taggara n yimalas, almi qrib ur tettafeḍ ara adeg ad ak-d-isaḥ i tɣimit. Ttasen-d ula d inelmaden n yiɣerbazen d tirebbaɛ s tuddsiwin i d-ttheyyin yiɣerbazen-nsen, deg yifurguten imeqqranen, steɛfuyen din, ttmerriḥen. Ar tura mazal ur d-yelli ara usennef n Teẓgi n Ukeffadu d amraḥ aɣelnaw (Parc national), akken ara yernu wazal-is, ɣas aṭas n yisuturen i d-yettilin seg tama n waṭas n tdukliwin. Ɣas akka, d adeg ifazen di thuski, ad d-tiniḍ amzun d asuneɣ i yettwasuneɣ deg tlemmast n udrar sɣur kra n usebbaɣ ifazen. Ulac acemma n wafud i d-yellan seg tama n udabu neɣ n yimḍebbren akken ad sseḥbibren ɣef ugerruj-a, ad snernin di lqima-s. Ǧǧan-t kan akken d agujil. Ad xedmen ma ulac abrid-nni n tkeryas i yettawin seg Udekkar ɣer din (11 km), xersum akken ur d-ttmagaren ara yimdanen iɣeblan n ubrid. Ad d-nger tiɣri, daɣ, i kra n win irezzun ɣer Ugelmim Aberkan, ad t-ǧǧen zeddig. Akken yal win ara d-yasen ɣur-s, ad imenni ad yuɣal. Akken daɣen ara yeqqim d agerruj agaman seg yigerrujen d yidgan-nniḍen i tekseb tmurt n Leqbayel icebḥen. 

  Achoui Khaled  

  
 Ɣas ma aṭas n yiseggasen aya ideg tekcem tmaziɣt ɣer unnar n tira d uselmed, ur ggiten ara yidlisen n tutlayt i d-yewwin ɣef temsal n tenfalit s tutlayt-a.  Aya ɣas ma tanfalit d yiwet n taɣult yesɛan aṭas azal deg uselmed d usnerni n tutlayt imi teskanay-d amek ara yaru yiwen war tuccḍiwin, teskanay-d tawsatin yemxalafen n yiḍrisen. Deg wagur n fuṛaṛ yezrin, yeffeɣ-d ɣer teẓrigin El-Amel yellan di Tizi Wezzu yiwen n udlis s wazal-is di taɣult-agi n tenfalit tamaziɣt. Azwel n udlis-a : “Expression écrite en amazighe, ponctuation  et discours rapporté” ( Tanfalit tirewt s tmaziɣt, asenqeḍ d tullsa n yinaw ). Adlis-a i nezmer daɣen ad nɛud d awfus (manuel), d tunṭict n unadi alqayan i iga di taɣult n tenfalit d tutlayt umusnaw n tesnilest tamaziɣt Dr Mohand Mahrazi. Deg udlis-a  mass Mohand Mahrazi yewwi-d ɣef snat n temsal yerzan tira i werǧin wwin-d fell-asent uqbel yimazzagen (spécialistes) n tesnilest tamaziɣt : asenqeḍ (la ponctuation) d tullsa n wullis (le discours rapporté). Snat-agi n temsal i yesɛan azal di tira, zgan ttemlilen deg-sent iɛewwiqen wid yettarun ladɣa inelmaden n tmaziɣt, imi idlisen n tutlayt yellan ger yifassen n yiselmaden-sen neɣ i yettnuzen di tnedlisin ur d-wwin ara ɣef temsal-agi tixatarin. Deg uḥric amezwaru n udlis, mass Mahrazi yefka-d isumar (propositions) i iwala wulmen asenqeḍ di tira n tmaziɣt. Isumar-agi yessufeɣ-iten-id mbeɛd tasleḍt i yexdem i waṭas n yiḍrisen yuran s tmaziɣt. Yerna daɣen yefka-d tignatin d yimedyaten ideg ilaq ad yessemres win yettarun izumal yemxalafen n usenqeḍ. Rnu ɣef waya, mass Mahrazi yefka-d aṭas n yisumar i iwulmen tira n yisegzal (les abréviations) ama n wawalen neɣ n tayunin n usket (unités de mesure) d yizwilen (les chiffres).

 Deg uḥric wis sin n udlis, mass Mahrazi yefka-d akk tiwsatin n yinaw imawi (discours oral) yerna yessefhem-d amek i d-yettili uneqqel n yinawen yemxalafen ama d inaw usrid (discours direct), inaw arusrid (discours indirect) d yinaw yettwalsen (discours narrativisé). Rnu ɣur-s, yefka-d tabadut n yal tawsit n yinawen-a  i d-nebder, am wakken daɣen  i d-yefka imedyaten akken ad yizmir yiwen ad yessemgirred gar-asen. Deg uḥric-a anelmad neɣ win yettarun s tmaziɣt, ad yaf tifrat i wuguren i yezmer ad d-imager di tira n yinaw. Ladɣa, ad yissin iferdisen n tutlayt i yettbeddilen am wakud, tizelɣiwin, udmawen, imerna d yimeskanen mi ara ibeddel yinaw  seg tewsit ɣer tayeḍ. 

 Dr Mohand Mahrazi, d yiwen n umnadi di tesnilest d tussniwin n tmeslayt. Tura akka d aselmad deg ugezdu n tmaziɣt n tesdawit n Tubiret. Uqbel adlis-a i d-nessasen, yura aṭas n yimagraden d yidlisen-nniḍen icudden ɣer taɣult n tmaziɣt, seg-sen: Dictionnaire d’électrotechnique français/tamazight; Concepts de base en sciences du langage ; Lexique de la didactique et des sciences du langage français/tamazight et tamazight/français ; Tamazight face à son destin. 

<p style="text-align: right;">  Mokrane Chikhi

  
 Tuget n wansayen yellan deg tmetti n Leqbayel d uffiren; ahat imi ulac fell-asen tizrawin s ɣur wid teεna temsalt, neɣ ahat d ansayen yerzan tameṭṭut, d nettat kkan i tecɣeb temsalt; imi tameṭṭut taqbaylit d taḥerrazt i waṭas n wansayen. Gar wansayen-a yellan d uffiren ad d-naf adawi n uyefki ɣur wid yessendawen. Amek ttdawin ayefki yuḍnen ?

 Aṭas n yimdanen deg temnaḍt n Yismaεliyen i yecban timnaḍin n Leqbayel-nniḍen sεan tifunasin, yal yiwen acḥal yesεa, llan wiyaḍ ulac, wid yesεan semrasen ayefki-nni i tuččit ama d asewwi, neɣ d ikkil, neɣ d asendu. Mi ara yili uyefki yuḍen ulac deg-s lɣella semrasent tlawin tid yessendawen ansay-a iwakken ad d-yuɣal d aɣelli. Hata wamek yettili wansay-a.

 1-Timental n usuḍen n uyefki 

 Llan wid ur nersεi ara tafunast deg uxxam, suturen-d ayefki s ɣur wid yesεan, iwakken ad         d-t-smersen deg waṭas n yinumak n tuččit, ama d asewwi serkamen-t akked lqahwa, neɣ d tuččit akked seksu. Yal tikelt yettbeddil usemres n uyefki yettuɣal-d mačči d aɣelli.

 2-Allalen akked tarrayt semrasent i tujjya 

 Drus n lxalat i yessnen allalen-a, imi d uffiren daɣen ttruḥun seg tsuta ɣer tayeḍ, anagar tilawin terza temsalt i yessnen imɣan-a.

 Imɣan-a d imerẓagen ur d-segrayen ara aṭanen, imɣan-a d wi « amgersif, amagraman, tici n tkura, ẓaεter, timerzizwit » imɣan-a semrasent tlawin taṭiwin-nsen; ttekksent-d sa (07) n taṭiwin i yal imɣi, ma yella d imɣan-a « lbesbas n lexla, aẓar n uɣerda » sexdament anagar aẓar-nsen; acku yettriḥ, yessegray-d terẓeg s waṭas.

 Imɣan i wumi semrasent taṭiwin, ad d-ttwikksent taṭiwin ad ttwahersent, ad ẓment aman n yimɣan-nni ɣer daxel n uyefki, ttmagant lqidar n warm yiwen (21) n wussan , ma yella d iẓuran ad d-ters tuyi swacu sekfalen ɣef yiẓuran-nni, azal n yiwet n ddurt neɣ snat, ad ttwabedlen mi ara ttwiɣen, semrasent iferrawen n udafal, ttḥukkunt yis-sen taqruct (taxsayt) n usendu sberra akked sdaxel yal tikelt, mi ara tebɣu, ad tessend, dacu kkan iferrawen n udafal ttwabdalen-d yal tikelt.

 3-Acewwiq n tukksa n yimɣan : Imɣan-a ttwakkasen-d s yicewwiqen, yal imɣi yesεa acewwiq d ayla-s

 a-Amgersif: 

 Besmelleh ay amgersif

 Medden qqaren-ak amgersif

 Nekk qqareɣ-ak lqayed ssif

 Bɣiɣ iyi-d-rreḍ lɣella-w 

 Seg ugemmaḍ akkin i wasif

 b- Zaεter : 

 Besmelleh a zaεter

 Medden qqaren-ak zaεter

 Nekk qqareɣ-ak lqayed Aεmer

 Bɣiɣ iyi-d-rreḍ lɣella-w 

 S ɣur sit lεamber

 c-Magraman :

 Besmelleh ay amgraman

 Medden qqaren-ak amgraman

 Nekk qqareɣ-ak lqayed n laman

 Bɣiɣ iyi-d-rreḍ lɣella-w 

 Seg ugemmaḍ akkin i waman 

 d-Timerzizwit :

 Besmelleh a timerzizwit

 Medden qqaren-am timerzizwit

 Nekk qqareɣ-am tamdawit

 Bɣiɣ iyi-d-rreḍ lɣella-w 

 Seg ugemmaḍ akkin i temdawiyin

 Tagrayt:

 Ansay-a yettwagemr-d seg temnaḍt n At Smaεel. Yesεa azal d ameqqran deg tmetti. D allal s wacu tezmer tmeṭṭut ad d-terr lɣella ad as-yettwakksen sgar yifassen-is. Ansay-a mačči menwala ad t-yessemrasen, yettili ɣur tid yessendawen ayefki, daɣen tid yessnen imɣan akked yisefra seqdacent deg wansay-a. 

 Sɣur: Nacer-AKOUCHE  

  
 Ulama teǧǧa tamnaḍt iɛzizen ɣef wul-is anda tlul deg leɛmer n semmus n yiseggasen kan, terḥel nettat d yimawlan-is ɣer Lezzayer tamanaɣt, wanag tban-d tḥerci-ines deg unnar n tsekla asmi tekcem aɣerbaz, ula d iselmaden-is uhmen fell-as, ɛeqlen-tt d taqcict yemgerraden ɣef tiyaḍ. Tag d Kenza n Ǧerǧer i ilulen ass 10 di meɣres 1967 di Micli taddart n Σdella n At Buyusef, tin umi qqaren tura Σin n Lḥemmam. Nesqerdec yid-s aṭas n yisental ɣef waya d waya, aql-iten deg tdiwennit-a.

  Di tazwara amek yettili waddad-im akked tmedyezt ? 

 Addad-iw akked tmedyezt igerrez ma yeqqim akka, ttaruɣ di yal lawan, ɣas amedya ad iyi-d-yas usefru deg umkan anda ur zmireɣ ad t-aruɣ ceffuɣ fell-as alma t t-serseɣ ɣef tewriqt. Acku nekk asefru send ad t-aruɣ yettaru-yi netta d amezwaru, meḥsub yesseklas iman-is ɣur-i uqbel ad t-skelseɣ nekki.

  D acu d amgerrad i yellan gar Kenza n tura (tamedyazt), d tin n yiḍelli (send ad tkecmeḍ annar n tmedyezt) ? 

 Zemreɣ ad d-iniɣ ulac amgerrad akkit, acku asmi bdiɣ xeddmeɣ isefra lliɣ d tamecṭuḥt aṭas, segmi d-ssneɣ akka cwiṭ kecmeɣ annar n tmedyezt, ihi Kenza ur nelli d tamedyazt tella-d deg teswiɛt n tnubi daymi d-qqareɣ ulac amgerrad. Maca amgerrad i yellan dakken zik ttaruɣ kan s teɛrabt kan imi niqal ur ufiɣ ttawil bac ad aruɣ s tutlayt-iw, wamma tura segmi d-yella umaynut ɣef tutlayt-iw tanaslit, tesɛa isekkilen n tira ttaruɣ daɣen yes-s.

  Amek i d-yeḍra unekcum-inem deg tmedyezt, d kemm i yellan tettnadiḍ-tt dɣa tufiḍ-tt, neɣ d anemgal ? 

 Seg zik nekk ssarameɣ ad ssefruɣ, maca lliɣ lawan-n ttwaceɣbeɣ s umezgun, acku yes-s i bdiɣ amecwar n tira, lliɣ ttaruɣ ticeqqufin i warrac imecṭaḥ nekk d tamecṭuḥt nezzeh, mbeɛd asmi kecmeɣ ɣer tesnawit ɛewwdeɣ abrid, uɣaleɣ ttaruɣ isefra s teɛrabt ɣef tayri acku ḥemmleɣ aṭas Niẓar Qebbani d Γada Samman. Deg uxxam yemma d setti d timedyazin di snat, uletma tameqqrant daɣen, maca isefra-nsent s tutlayt n teqbaylit cebḥen mačči d cwiṭ, yerna d acu i asen-d-yernan ccbaḥa d ssut n yemma n aḥlawan imi tettawi-ten-id d icewwiqen yes-sen i tezzuzzun atmaten-iw d yisetma di dduḥ. Aɣbal n yisefra n teqbaylit yella yugi ad iyi-yeffeɣ ɣas akken ttwasneɣ s yisefra-w akked tira-w s teεrabt iyi-yefkan azal deg ubrid n tira kan akken mecṭuḥeɣ, kecmeɣ tasdawit wwiɣ-d agerḍas-iw aseggas n 92, zewǧeɣ aseggas n 93 ḥebseɣ akk abrid n yisefra d tira seg wasmi zewǧeɣ ɣas akken ul-iw icudd kan akken ɣur-sen. Tikwal ttaruɣ s tuffra ad as-tiniḍ d tukkrḍa i d-ttakreɣ taɣawsa, sebreɣ akken ssber n tmara almi muqqer-it warraw-iw syinna friɣ-tt nekk d rray-iw, dayen ad uɣaley s abrid-iw i ḥemmleɣ imi wergin yeffeɣ ul-iw maca tikkelt-nni s ufud ijehden ataṣ acku qqleɣ ttaruɣ akken ssarameɣ asmi lliɣ mecṭuḥeɣ, s teqbaylit.

  Anta taɣawsa, neɣ asentel iɣef tessarameḍ ad tessefruḍ, lameɛna urɛad tessefriḍ fell-as ? 

 Bɣiɣ ad kkseɣ ẓẓerb ɣef kra n tɣawsiwin nniḍen werεad xedmeɣ fella-sent asefru. Tiɣawsiwin-agi mazal ttwarrzent yuɣal fell-asent umrar, yesberber uqelmun n lbeṭṭel fell-asent, d lεib di tmetti-nneɣ yezzi ɣef waṭas n temsal. Nekk ncallah ad fsiɣ kra n yimurar n lekdeb yezzin ɣef waṭas n tɣawsiwin yellan s wazal-nsent ladɣa di tudert n tmeṭṭut, nekk ad heḍreɣ fell-asent ama deg yisefra-w ama deg wungalen-iw ma yebɣa Uḥnin .

  Seg ddeqs n yisefra i turiḍ, anwa i kem-yehwan ugar, acimi daɣen ? 

 Ḥemmleɣ akk isefra-w, d acu kan ḥemmleɣ aṭas ayen i d-yusan ɣef tayri. Sεiɣ yiwen n usefru iwumi fkiɣ azwel “Acḥal», wagi ḥemmleɣ-t aṭas wissen acuɣer ?, (tettaḍsa).

 <em> Efk-aɣ-d taseddart seg-s…. </em>

 <em> Acḥal d abrid i gulleɣ </em>

 <em> Dayen ur k-id-ttaddareɣ </em>

 <em> Deg wul ad mḥuɣ tayri-k </em>

 <em> Ttafeɣ-d iman-iw ɣelḍeɣ </em>

 <em> Ass-nni ḥemqeɣ </em>

 <em> Simmal yettzad ccuq-ik </em>

 <em> Kra s i gulleɣ ḥenteɣ </em>

 <em> Gar-ayi-d d Ṛebbi ccḍeɣSsiḥnin-iyi-d lehḍur-ik </em>

  Aṭas i yeqqaren dakken tamedyezt skud tettwabnaw s tehregt ur tesɛi leɛtab, s yisem-im d tamedyazt d acu tenniḍ ɣef waya ? 

 Tamdyezt mačči d aserwet, maca ilaq yiwen ad yili d aḥeddad n wawal akken yeqqar Ayt Mengellat mačči win tufiḍ ad yughal d amedyaz, nekk mačči d menwala ara ikecmen deg-s. Nekk ɣur-i tesseɛtab nezzeh tmedyezt, tesɛa leɛtab d ameqqran iwakken ad d-tas d tin yessefraḥen ulawen, d tin ḥemmlen medden ad as-slen.

  Anwa ssenf n tmedyezt i tḥemmleḍ ad as-tesleḍ ne ad t-teɣreḍ. win n tfelsuft, n tidderwect, neɣ n uɣanib aqbur ? 

 Ttqadareɣ tamedyezt s lesnaf-is merra, maca ḥemmleɣ aṭas tin n tfelsuft imi d tinna i ḍefreɣ asmi ɣɣareɣ di tesdawit n Buzerriɛa. Ḥemmleɣ ladɣa ladɣa aɣanib aqbur, mačči kan imi t-ttaruɣ, maca ttwaliɣ-t yesbeggin-d iman-is ugar n uɣanib-a atrar i yeččuren d amcubbek.

  Amek tettwaliḍ aswir n tmedyezt tazwawt, d wamek tẓerreḍ tifaskiwin-is daɣen ? 

 Ulama nekk ur ttekkiweɣ akk deg tfaskiwin yettilin ɣef tmedyezt imi nekk ur iyi-d-iserreḥ ara lweqt ad ttekkiɣ deg-sent, maca ɛla ḥsab amek ttwaliɣ d ayen yelhan aṭas leqdic-agi i xeddmen. Rennun-d tamussni i umedyaz, ttakken azal i teqbaylit-nneɣ daɣen, ad asen-iniɣ tanemmirt d tameqqrant i wigi d-yessuddusen tifaskiwin-agi acku yeḥwaǧ-itent aṭas umedyaz. Bɣiɣ aṭas ad ttekkiɣ deg-sent, maca llan kra n yiɛewwiqen iyi-menɛen ad beddeɣ ɣef tqaɛet ad d-hedreɣ asefru, lḥasun ɣas ur ttekkiweɣ ara deg-sent, ttruḥuɣ znuzuɣ adlis-inu.

  Tessuffɣeḍ-d yakan ammud n yisefra win umi tsemmaḍ “Lbenna n Usefru», ahat tettheggiḍ-d wis sin, neɣ tesɛiḍ isenfaren nniḍen ɣer sdat ? 

 Ih! D tidet ssufɣeɣ-d aseggas-a n 2015 adlis-iw amzwaru s uzwel “Lbenna n Usefru», wagi d ammud n yisefra-inu uriɣ deg-s ɣef wacḥal d teɣawsa iceɣben temeṭṭut di tudert-is n yal ass ama deg uxxam-is ama di tmetti s umata. Yella wayen ara d-yeffɣen gar-aneɣ akka d kra n wagguren kan ma nedder ncallah wagi d ungal s teqbaylit, daɣen swejdeɣ-d kra n tmucuha d tullisin s teqbaylit daɣen ma yebɣa Uḥnin, am akken sεiɣ isefra nniḍen s teqbaylit akked teεrabt ssarameɣ ad ẓren tafat ula d nutni, akken tettwaliḍ kenza Ǧurǧura tesεa aṭas n umaynut ili-t kan di ttiεad yid-s daya.

  Tanemmirt-im a Kenza. D acu tebɣiḍ ad d-ternuḍ di taggara ? 

 Awal-iw n taggara ad ak-iniɣ tanemmirt i kečč i d-yerran lwelha-k ɣur-i, ssarameɣ lliɣ d tinebgit fessusen fell-ak. Tanemmirt i widak akk iqeddcen di tmussni, i yinaẓuren merra anda ma llan, tanemmirt d tameqqrant i wigad yettεawazen akken ad ssalin ass ɣef tmaziɣt ad kksen tagut i d-yezgan ɣef umezruy n teqbaylit. Ncalleh ccedda ad tefsus lḥeqq ad d-iban ad d-yeflali am yiṭṭij. Ad d-iniɣ daɣen dakken mačči nettaru kan bac ad nebnu kra, maca bac ad d-nefk daɣen.

<p style="text-align: right;"> Yesteqsa-tt: Mhenni Xalifi  

  
 D yiwen n yifri i d-yezgan deg taddart n Uqawej i yettuɣalen ɣer tɣiwant n Micli, wagi qqaren-as Ifri n Macchabée neɣ akken i as-qqaren Wat n taddart “Lɣar n temdint” neɣ “Ifri Meɣreb”. Yebɛed ɣef tɣiwant n Ɛin Lḥemmam s wazal n 2 yikilumitren. I wakken ad tawḍeḍ ɣer Yifri n Macchabée, iḍul abrid yerna yewɛar nezzah. Adrar anda i yella yifri-a, yuli s wazal n 1483 lmitrat , s daxel n yifri, tella tfekka n yiwen umdan i iɛeddan syagi, i yettuɣalen ɣer wacḥal n leqrun. Ar ass n wussan, ur d-llin yinadiyen akken ad ẓren d acu-tt teḥkayt n umdan-a. Aṭas n wid i d-yeqqaren d akken d yiwen umeksa i yeɣlin dinna, wiyaḍ, qqaren-d d akken d yiwen i d-yusan si tmurt n Lmerruk, ceyyɛent-id akken ad inadi ɣef ugerruj di temnadt-a, maca imi ur yessin aa iberdan, yeɣli deg yifri. Ur ẓrin ar ass-a d acu i d lbaḍna n umdan-a. Akken kan ad tkecmeḍ ɣer yeifri, ad ak-id-iqabbel ṭṭlam imi ulac win i as-ixedmen leqrar i tmerrit deg umkan-a. Daxel n Yifri, semmeḍ lḥal, akken daɣen llant « les stalagmites » akked « les stalactites » mi ara mlilent « les stalagmites » akked « les stalactites » ttefɣent-d aṭas n tugniwin amedya : tameṭṭut, agrud , d ayen ara yeǧǧen amdan ad yekcem deg yiwen umaḍal ibaɛden ɣef win i nettidir . Ma yella d ljessa n « Macchabée » ur d-yugri ara deg-s ala kra , imi ur tettwaḥader ara . Xas ulamma yewɛar ubrid yettawin ɣer dinna, imerriyen, ttasen-d si tmura yemxlafen ɣer umkan-a akken ad walin «Ifri n Macchabée ». Adrar yettak-d yiwet n tmuɣli icebḥen aṭas imi texleḍ cbaḥa n ugama d lhiba n udrar.

  S. Yamani 

  
 Di taggara n wenber neɣ di tazwara n duǧamber, azemmur ad d-yuɣal d aberkan, d lawan ad d-yebdu welqa ḍ-is. Imezdaɣ n yal taddart ad d-begsen iwakken ad d-jemɛen azemmur send ad d- ɣlin ideflawen neɣ at yečč uẓerẓur. Sbeḥ zik, ad d-ruhen digrawen ar yigran nsen.

 Yal yiwen dacu ara-yawi yid-s n ttawilat neɣ allalen ara yeseqdec I welqad, i wefras neɣ iw ɛebbi uzemmur.

 Wa ad d-yawi yid-s amextaf, wa ttagelzimt, wa ttamencart, wa d lbac, wa daɛewin, wa d ahwic……..

 Im-ara wḍen ɣer yigger, ad ferqen amahil, igad iceṭṛen ad d-allin suffela n tzemmurt, igad meqren neɣ izuranen ad d-leqḍen di lqaɛa. igad yessnen ad fersen, add-gezmen ifurkan n diri widak ur nettaréw-ara neɣ widak u yettaǧ ǧan-ara aseklu ad d-yegmu akken iwata axaṭer ttzagan-d i lhawa, i tafat akked d yitij akken ad d-awḍen ar wul useklu. ɣef lewhi n 12:30, ad d-zzin d agraw ɣef leḥcic ad ččen.yal yiwen dacu id yewwi. wa d berkukes, wa d seksu, wa d ameqful, wa ttaberbuct, wa ttiɣrifin, wa ttazart d zit…

 Deq ugama, ayen teččiḍ d aẓidan, yesɛa lbenna.

 Ticki fuken učči, add- uɣalen srid ɣer umahil, ulac asgunfu. Ad kemmlen amahil alama qrib ad d-yader yitij, imir ad d- uɣalen saxxam.win yesɛan aɣyul neɣ aserdun, ad yural dafessas ma d win u nessɛa-ra iɣersiwen, ad d- iɛebbi icekaren uzemmur ɣef tuyat-is neɣ ɣef uzagur-is. Im-ara wḍen s axxam, tidi tettcercur maca ɛeggu yettaffeg, lferḥ yettnerni im-ara walin zzit ittemcerqi am awraɣ di lemɛinṣra.

<p style="text-align: right;">Ḥemmar bussaɛd

  
 D-acu id yugran deg teẓgi nneɣ ? Yal aseggas d-annaren n teẓgi i yettruḥun kan akka « d-asfel » i timas yeččan azegzaw, aquran ! Ass-nni n sed iqubelen ass amaḍal n tiẓgi, tagi udem-is ur yessefraḥ ara deg t’murt nneɣ. Ma yella ad nebdar tama n’At Ɛebbas, anda tella tiẓgi muqren s kra n 8000 ihiktaren, izegren 3 n t’ɣiwanin, tigi d At Ṛẓin, Iɣil Ɛli akk d Buǧlil. D-acu kan, amur amuqran n teẓgi-agi yella-d deg wakal n t’ɣiwant n Iɣil Ɛli. Tiẓgi n Buni, akka i d-isem-is. Tama-agi tecbaḥ dayen kan. Ma yewwi-ken webrid ɣer teẓgi-agi, aken tezzuzen s lecbaḥa-ines. Acku ttazegzawt ṭul useggas. Attaf-em din isekla n: tayda, azimba, amadaɣ, taslent akk d-uxarrub. Ahat nettu kra n yisekla nniḍen…! Amkan-agi as-t-ini-ḍ d-ttamsunt (paradis). Llan degs iɣersiwen, am cebbirdu (écureuil), uccanen, ilfan, iḥiqelen akk d ttsekkurin, aruy, izerdliwen, isebseben, imeddiwen, etg. Iɣersiwen-agi rnan-as tahuski i teẓgi. Lhawa-ines d-edwa i yimuḍan, yagi wid yuḍnen idmaren nsen neɣ turin, am lazem (Asthme). Aṭaṣ n yimuḍan yettceyiɛ-iten-id umejjay ɣer tama-agi ɛlayen n’At Ɛebbas, acku lhawa n tiẓgi yettara-d rruḥ, yerna yeṣfa, yeččur d rwayeḥ am tin n tayda ! D-acu kan, tiẓgi-agi tečča « tiɣrit » sɣur imdanen ur nesɛi allaɣ. Buni-agi izeger-itt webrid aɣelnaw wis 106, akka ihi, llan kra n yimdanen yettɛedin s ṭunubilat nsen ttḍegiren rṣaḍ ɣer tayedwa, ssumsen-tt akkit. Nejba ɣer kra n yimḍiqen deg teẓgi,-uh tamsunt-agi- nufa aṭaṣ n yigudiyen yezzin ɣef isekla. Ayagi yeslufeḍ tiẓgi n Buni. Llan daɣen kra n yimdanen sekaren timas, ama s lebɣi-nsen neɣ ala, imi tt-ḍegiren isebsiyen icaɛlen ɣer teẓgi mara ɛeddin s ṭunubilat-nsen. Akka, i ceɛllen-t timas « tiwaɣzniwin » deg Buni. Ṛuḥ keč tura sens-iten-t ! Deg useggas n 2012, Buni truḥ attengar, imi ṭul n-unebdu d timas caɛlen-t ! Aṭaṣ n yimezdaɣ n tama-agi snaɛten-d s yiḍuḍan nsen iserdasen n taẓulli (ANP) am akka ɣurṣen « d nutni i ceɛlen timas-nni akken ad ssufɣen irebraben yefren deg tesrafin nsen »! Tura, Buni attan « testaɛfa » cwiṭ deg timas. D-acu kan, imezdaɣ n’At Ɛebbas ugaden asmi ar ad d-yaweḍ unebdu ad d t-uɣalen-t timas…!

<p style="text-align: right;"> Syphax Y 

  
 Ayen i d-tesken ussan-a yezrin yiwet n tiliẓri tamarikant ɣef temsaklit (esclavage) i iḍerrun deg tmurt n Libya, yeǧǧa kra n win yettḥulfun s telsawit ad yenɛer, ad t-id-yečč wul-is seg wayen ttidiren Yiferkanen iberkanen deg yiwet n temdint n Libya .

 Imdanen-a, tikwal d arrac neɣ d tulawin s tadist, nwan zun tazwara ad rewlen seg laẓ d miḥyaf ideg mmɣen deg tmurt-nsen, wissen ahat ad afen tudert i ttargun deg Turuft (Europe), acku acemma ur asen-yeḍmin awwaḍ ɣer dinna d imudduren. Maca, deg ubrid-nsen aɣezfan n usikel deg uneẓruf, ɣlin-d deg yiwen n uẓeṭṭa n terbaɛt n yibandiyen i ten-yeṭṭfen d imeḥbas. Ugar n waya, ibandiyen-a, walan imdanen i d-ṭṭfen d lmal, ɛewwlen ad xedmen yis-sen ssuq n urbaḥ n tedrimt. Yal mi ara d-ṭṭfen yiwen, ad as-sutren idrimen i wakken ad as-serḥen, akken ur d-neqqar “ad t-senzen”, neɣ ma ulac ad as-serwun tiɣrit armi qrib yeffeɣ-it rruḥ. Ad rnun, ad ssiwlen i yimawlan-is mi ara yettɛeyyiḍ akken ad asen-d-ceyyɛen azal n yisurdiyen i d-suturen. Ulamma llan, akka tura, wid i d-yettwasellken seg waccaren n yiwaɣezniwen-a, maca aṭas n yimelsiyen (innocents) i mazal d imeḥbas ɣur-sen. « Dima d tiɣrit. Kkaten-iyi ssbeḥ deg uzal meddi, acku ur sɛiɣ idrimen ad asen-ten-fkeɣ». « Wigad-nni mačči d alsiyen ». Akka i d-snagan deg yiwet n tiliẓri tafransist sin seg wid i d-yettwasellken. Amaḍal, yettwali deg ubaxix iḍerru, maca irgazen isertanen, fernen tasusmi akken yiwen ur yettḥaz lfayda n wayeḍ. Dɣa, ɣef wawal n Lilian Thuram, amurar aqbur n terbaɛt taɣelnawt n Fransa, d tamḥeqqranit tasertant i yettwasmersen ɣef Tferka seg wacḥal-aya, i yellan deffir n wayen i d-iḍerrun di Libya. Iwala d akken turuft d tamasayt tameqqrant meskud tebɣa kan ad teqqim deg tqacuct, ur teqbil ad tebḍu tibuɣar (richesses), netta aṭas i tettawi seg umenẓaw-a (continent). Akken ad d-sbeyynen ibeddi-nsen akked yiminigen-a (les migrants), aṭas i yelḥan deg tmura n umaḍal. Yeqqim-d ad ḥerrken yisertiyen bac ad gen tilist i ccɣel-a aweḥci ur nelli akk n walsiyen. 

  M. K. 

  
 Deg yiwen n wulɣu i d-tessufeɣ tkebbanit TQ5 Media, ddan-d yisallen imaynuten i yerzan asenfar n tiliẓri taqbaylit i d-sbedden kra n Yizwawen deg tmurt n Kanada. Ayen i d-ijebbden din tazwara awellih d beddu n usenɛet n wahilen i d-ibanen ad yili ass n 12 yennayer 2018 ɣef 10:00, ɣef wakken i d-yenna wulɣu. Ugar n waya, rsent-d kra n telɣa ɣef wayen yeɛnan ladɣa tiɣin n ugensa (satellite), aheggi n wallalen n uqeddic, d usbedd n trebbuyaɛ ara yilin i lmend n uselḥu n tiliẓri-a. Imi dɣa agensa, yettwastenya dayen ugatu akked umessis-ines (fournisseur). Ula d awal ɣef wayen i d-yellan d aḥerrek n udellel i tiliẓri, yettwawi-d, gar-asen ad d-nesmekti timrawin n yisaragen i d-iga di Tmurt ussan iɛeddan umasay n teywalt deg tkebbanit-a Mass Racid At Ɛli Uqasi. Asuddes n yigalaten n ccna deg Muryal tikkelt iɛeddan d Fransa iḍelli 29 ṭuber. Rnu ɣer-s aɛeddi deg tiliẓriwin d rradyuwat yemgaraden, abeɛda di Tmurt n Fransa. 

  M. K. 

  
 Win ara yerzun ɣer Wasif n Ssumam di lwilaya n Bgayet, ad yewhem deg liḥala-s anda tewweḍ: yuɣal akk d agudu , d imerjan akked uɣebbar. Rnu iḍumman akked yizuliɣen i d-ittefɣen deg luzinat yal ass, zzin-as-d s ya u s ya.

 Asif-nni yellan zik yeṭṭefeggiḍ seg waman zeddigen, yuɣal d targa imejriwen. Rmel-nni, yettaṭṭafen aman yettṣefiten, irennun ɣer laɛwansar yellan Ddaw n tmurt ’’la nappe ’’ ineqqes seg wass ɣer wass . Ma d timental banent. Imdanen i yettdeggiren iḍumman-nsen ɣur-s akked d tkubaniyin yemxalafen, xas akken lqanun yemnaɛ anect-a. Ayen i as-yeqqimen i wassif, kemlent-tt, deg yiseggasen-agi ineggura, lewzayen yessafayen rmel akked d tkubaniyin n yimɛelmen n tmurt akked d tbarraniyin, ladɣa, tid n Cinwa yestukkelfen s lxedma n ubrid ara icudden Bgayet ɣer ubrid ameqqran yellan deg Uḥnif di Tubiret. Qqazent imdunen i wakken ad d-jemɛent rmel d udɣaɣ ara seqdacent deg lecɣalat n ubrid. Atas n yimerjan i yeqqqimen akken ur ten-rbin ara , imi nutenti iswi-nsent awi-d kan ad fakent axeddim n ubrid deg lawan, i wakken ad awin adrim. Aɣbel n twennaḍt d ayen-nniḍen. Akken qqaren di lemtel “Ečč ay aɣyul, azekka ad nruḥ”, almi yuɣal akk wasif d imdunen . Win testeqsaḍ deg yimḍebbren terza temsalt, ad ak-yini lecɣalat ad kfun s lɛajlan , awi-d kan ad ifak ubrid-agi ara iccuden Bgayet ɣer ubrid ameqqran ara iruḥen seg usamer ɣer umalu n Lezzayer. Di temnaḍt n umalu n tɣiwant n Uqbu, di tama n uzaɣar , metwal At Ɛebbas, llan yimdunen d imeqqranen, ttawḍen alamma d 5 lmitrat di telqayt. Amdan neɣ aɣersiw ara yeɣlin ɣur-sen, ad as-yewɛer i wakken ad d-isellek iman -is.

<p style="text-align: right;">   B Benhamouche  

  
 Gar iḥricen n tira mačči d izli n udmawen i yellan. Udmawen-agi ur ɛdilen-ara, yal wa aɣanib-is, ilugan –is , iswi-s akked imeɣṛiyen-is. Di tasekla s-umata( tamedyazt, amezgun, tullizin, ungalen) lebni n tira ibedd ɣef ccbaḥa n wawal, tugniwin , aḥiḥa n timenna. Lɣerḍ n umyaru ad yessiweḍ tikta-s s yiwen n tawil ara yeṭṭfen lbal ɣer-s akken win yeqqaren ad yekcem lɣerza n uḍṛis ur as iberru alamma yessaweḍ ɣer taggara-s. Maca tira deg aɣmisen temxallef, acku iswi amezwaru n umagrad aɣemsan ( article journalistique) d-asiweḍ n-isalen s tutlayt timserreḥt ara yegzu yal yiwen. Llsas n tira deg aɣmisen ibedd ɣef tlata n tuttriwin: “acu , anda , melmi” . D tlata n tuttriwin agi id telqa yessawaḍen aḍṛis ad ihatec deg timsal iḍeṛṛun di ddunit akken asali ad yemmeɣ ɣef medden, nnig waya ad fehmen ssebba-s d wayen yak id iccuden ɣer-s.Yal tameslayt tesɛa ilugan-is n tira, ɣef aya ur yeɛdil ara ad yaru umdan amagrad s teqbaylit am akken ara t –yaru s tutlayt-nniḍen acku yal tutlayt d amek tettɛebbi tidmi. Akken ad yaru umdan akken ilaq s teqbaylit ilaq ad yesɛu tidmi teqbaylit. Ma yella txuṣ tidmi-agi s teqbaylit lebni n wawal ad yuɣal dayen nniḍen, d-asxetrem ur nettwafhem. Ahat d wagi id ugur id tt-maggeren tuget n imesjarnan yettarun s teqbaylit ama deg “aɣmis n imaziɣen” neɣ deg aɣmis “tiɣremt”. Ɣef aya tuget n imeɣṛiyen ttlummun fell-aɣ tucdiwin deg lebni n wawal, n yifyar. Tikwal qqaren-aɣ-id aḍṛis ur yettwefhem-ara, ur iban ara lmeqsud yebɣa bab-is. Ahat aya yekka-d deg akken taqqa n ineɣmasen ur waɛan ara akken ilaq ad zdin tidmi s teqbaylit ɣer tira s teqbaylit. Ɣef aya nettaf amur ameqqran seg-sen ttxemmimen s trumit ttaren ɣer teqbaylit, din dɣa i ttemdarkalen ɣef ugur imi awal n teqbaylit yettɛebbi ṛuḥ n teqbaylit d aya-gi kan. Deg anect-a ur yelli id nesnulfa d amaynut imi akka yak i yella lḥal ɣer yal tameslayt( i yebɣun tili) awalen-is llan akken ad refden lɣerza n tidmi n imawlan-is. D-aya ahat a ara d yawin asteqsi amezwaru: amek ara d njab abrid ɣer tira tuɣmist mebla ma nḥur tameslayt n teqbaylit ɣef tidmi tajentaḍt?Lɛib ur yelli ara deg tmeslayt imi teqbaylit tezmer ad tini ayen id aɣ yehwanmebla ma nesexreb azeṭṭa-s( ungalen , tamedyazt tamirant, id tteffɣen taggara-agi d ttbut ɣef aya). Lexṣas yella deg imesjarnanen s timmad-nsen ur nessin ara ad snesren iman-nsen si rrebg n tutlayin nniḍen yal mi ara ddmen imru akken ad arun s teqbaylit.Uguren nniḍen id yettmagger uneɣmas( journaliste) s teqbaylit d amek ara yanni awalen yecqan tameddurt tatrart. Amawal n teqbaylit d aẓawali deg anect-a… xas ulamma amawal yexdem Mouloud Mammeri d akufi deg id nettawi ayen neḥwaj d irem( terme) akken a neddu d wakud deg nella. Tamara terra akken a nesxdem awalen-agi imaynuten( neologismes) acku awal n tineɣmest yerza akud atrar… maca tikwal asṭuqet deg awalen-agi ineqq lbenna n tutlalyt , yettarra-tt d ajenṭadt ɣef wid i tt-yeqqaren. Ahat yif-it lemmer s leḥder kan ara n ttleqqim tameslayt taqbaylit s wawalen agi imaynuten. Ahat yif-it a smenyaf n wawalen iqburen n teqbaylit izemren ad awin anamek atrar ɣef awalen-agi id nessukkus deg imawalen id yettlalen. Askasi yuklal a t-id negger s annar akken ad nezzi s tilist ɣef tunḍiwin yettilin, yesseɛraqen lewhi i tutlayt. Aṭas n wid yettarun smenyafen ad sxedmen awalen-agi imaynuten xas lḥawj ur yelli… kra n imeɣṛiyen ttlummun fell-aɣ qqaren-d :  » ur nefhim-ara ( d amedya) ayen kra seg wid yettarun sexdamen awal n “ azwaw “ deg abdil n wawal “ aqbayli”? » …dayen-nni ahat i yeserwalen imeɣṛiyen ɣef iɣmisen s teqbaylit acku ineɣmasen tt-nadin tezdeg ( pureté ) n tutlayt ɣef rẓana( efficacité) n wawal… Deg ayen iccudden ɣer iɣeblan n tira tuɣmist s teqbaylit , asqamu unig n timuzɣa ( HCA) yessewwjed yiwet n timlilit s ddemma deg Beni Houa deg lwilaya n Chlef seg umenzu alamma d 5 septembre. S wacu ara d teglu timlilit-agi ḥedd ur yegzi.. maca xas akka d tikti n lɛali, tuttriwin ad grint ɛalqen’t: ayen deg Lwilya n Chlef ara d yilli ugraw-agi? Anda akka tella tneɣmast s tmaziɣt deg tamnaḍt-nni? Ayen anzalen( affiches ) id swejden s ddemma uran s yal tutlayt( taɛrabt, tafṛansist) bexlaf tamaziɣt? Ahat ad ilin kra ara s yinin tamawin-agi ( les remarques) ur sɛin-t ara azal, awid kan ad yili leqdic-agi , xuḍi win ur nezwar( s lxiṛ /lehṣen) deg iman-is( tameslayt-is) ad yettu ulaqrar iman-is( tutlayt-is). 

<p style="text-align: right;"> Ait Slimane Hamid  

  
 Snat n twaɣiyin ḍrant-d deg wayyur n yunyu: yiwet deg wass-is wis 25 deg useggas 1998, d timenɣiwt n uɣewwaɣ Maεṭub Lwennas s ufus aɣeddar, tayeḍ deg wass-is wis 14 deg useggas 2001, urǧin d-teḍri yiwet n tikli am tin ahat deg umaḍal akk. Sin n yimulliyen-a ur ilaq ara yiwen ad ten-yettu. Yelha ma yemmekta-ten-id yiwen…

 Sin wagguren d tiyita

 Ɣlin nnig n meyya

 Ddaw n rrṣaṣ n ujadarmi

 Tikliwin ta deffir ta

 Ssuturent lehna

 Wwint-d acḥal d amerẓi

 Tin n rbaεṭac mi d-teḍra

 Tegguj lluma

 Aselway, yak yergagi

 Amek ara tefru tura

 Tugim neyya

 Tebɣam leεwej ad yili

 Tegrem-d uccen s tuffra

 Ihemmej yenɣa

 Ddaw yeẓri n Ḥabib Cawqi

 Lektubat wa deffir wa

 Segmi i tebda

 Yeqres uneɣlaf-nni

 Seg lmut n Masinisa

 Ur tbeddel ar ass-a

 Idim yenɣel d leḥmali

 Adabu ur d-yesli ara

 Yurew-d nnmara

 D tarẓagant am yilili

 Yezreε lɣecc (de)g tmura

 Ibeṭṭu tarwa

 Ddeb-ines d Aqbayli

 Ifaq-as mačči d kra

 Yugi tabarda

 Ɣef uεrur n urgaz ilelli

 Lqedd-is, yezdi-t yedda

 Lbaṭel yekna

 Yekkat akken ad yeɣli

 Abrid n tidet yebnaTamaziɣt tella

 Ass-a, azekka ad tili

  Malek Houf 

  Deg Tazmalt ass n: 26/06/2001 

  
 Tizi wezzu yal aseggas d nettat i d amezwarut deg yigemmaḍ n uswir amenzu ,aswir alemmas d lbak ,iwakken ad snemren iselmaden ɣef tebɣest –nsen d laξtab –nsen , ass-nni tettun akk iselmaden Mass anemhal ama d win yezrin Mass Xaldi , neɣ win yellan tura Mass Belqaḍi d widak i yettawin arazen ,limer ur tt-ttawin ara d imezwura dagi d acettem d tyida deg yiselmaden ma rebḥen ur ten-id –yettawi umeddaḥ deg teqsiṭ, simmal ɣer deffir aselmad zik d tidet aselmad ila azal d ameqqran ma d tura win tufiḍ ad t-yerkeḍ seg tama d anemhal,seg tama niḍen d amaṣwaḍ , deg tama d imawalan n warrac ,yettwaḥres seg yal tama , ma tξaṭleḍ nefṣ n tamert anemhal ad k-id iqabel ɣer tewwurt, ma yusa-d umaṣwaḍ n tanga d asmencar ad k-yerr ur d-tξaddaḍ ara akk seg tseddawit , d netta i d amussnaw yerna ad ak-yesneḥcam wa ad ẓren akk wiyaḍ , ma d imawlan tura ttaken azref i warraw-nsen ,akka ad –as-qqaren aselmad yettaɣ kada wakada ,ur walan ara akk wigi i t-iqurξen ,abeξda iselmaden imaynuten ad yili n Micli ad t-aznen ad yeselmed deg Draξ Lmizan neɣ tirmitin , dɣa timezduɣin !! ad ɣelqen yixxamen n yiselmaden ,n yinemhalen iqburen wala ad d-arren tisura ad zedɣen imaynuten-agi, llan kra ffɣen ɣer Fransa d warraw-nsen ad ğğen akken ixxamen ɣelqen , win iwumi t-cetkaḍ ad ak-yini mačči d nekk ula d (cnapeste) ur zmiren ara ad d-frun taluft yecban tagi , amedya deg tesnawit n Stambuli llant tullas d tilmeẓyin gganent dinna , ta tusa-d seg Berğ Mnayel txeddem deg tesnawit n Mξatqa, tiyaḍ n uẓeffun yiwet tesselmad deg Beni Zmenzer tayeḍ deg Tizi, llant sut Micli d yiξeṭṭafen , d tebğawiyin akken ad as-neqqaren ad teffɣemt akken ad zedɣen imaṣwaḍen , nutni d ixeddamen n ttrebga ma d tiselmadin agi ttwaḥeqqrent aṭas , anida-t uzref n tmeṭṭut dagi , uqbel azref n tselmadt,amedya niḍen deg Rğawna axxam yeɣleq taselmadt n teglizit d -yettasen yal ass seg Tigzirt neɣ tayeḍ d-yettsen seg Micli d taselmadt n tmaziɣt , sutrent axxam-nni maca yiwen ur d-yesli, arran iman-nsen ξaẓgen , ma deg wat yanni yusa-d unemhal amaynut , yufa-d tiselmadin deg semmus yid-sent ukkuz n wat wasif tayeḍ n uqbil d yibudraren iξedda yesuffeɣ-itent yerna d tilmeẓyin akken ad yezdeɣ netta akked twacult-is anida-ten yiqbayliyin n zik ?? d –yettawin azref-nsen, neğğa aξrab ad yettewiq fell-aneɣ deg tlemmast n tqaξet n uxxam yiwen ur yezmir ad d-yenṭeq ,ɣer taggara d aselmad i yenṭaren s waṭas deg Tizi wezzu ? yettwaḥqar , ttwaḥeqqrent tilawin ur swint tibṣelt yerkan ,anect-a akk d aḥkim ur nesξi aḥkim i aɣ-ixedmen akka,ilaq anect-a ad tzer Massa Nuriya Ben ɣebriṭ mačči d taggara n useggas kan ara terğu , ad tẓer tamḥeqqranit n wigi d-yeseɣlin fell-aneɣ ddel , yerna mazal ad d-alsaɣ nesξa irgazen d wigi kan ara yekksen ṭṭlam-agi d-yeɣlin ɣef yiselmaden d tselmadin, ad as-neffken izerfan-nsen . 

<p style="text-align: right;">  Zakia Yahia 

  
 Seg useggas n 2007 i yettwajerred usenfar-is, maca kra n tlufa n syinna ed sey-a gant amek ara yili usnulfu n uɛeṭṭel, n uḥbas seg tikkelt ɣer tayeḍ, almi ttɛeddayen yiseggasen ttawin kan yid-sen asirem iɛelleq n yibabaten n warrac, n yinelmaden, ed yimezdaɣ n tɣiwant n Ayt Smaɛel akken ma llan. Maca taggara-ya yekker uneɣmis i yesferḥen akk tuddar n tɣiwant, i d-yeqqar dakken iqeddicen n tesnawit-a tamaynut atan ɣas ini kfan, yettusemma thegga akken ad tesnubget inelmaden n kraḍ n yiswiren n tesnawit (aseggas amenzu, wis sin ed wis kraḍ) i tuɣalin n tɣuri i d-iteddun deg ctember-a n sdat-neɣ ara d-yawḍen seld imuras n unebdu. Dɣa, ɣef yisallen i aɣ-d-ileḥqen taggara-ya, ttwaceyyɛen-d yakan ddeqs n dduzan swayes ara yettwaldi uɣerbaz-a amaynut i useggas aɣerbazan 2015/2016, am ṭṭwabel, ikursiyen akked wallalen nniḍen i yessefken i teldayt tunsibt n tesnawit-a. Ad d-nesmekti dakken aṭas i yuzzlen d awal yeḥman tikkelt iɛeddan gar yimeɣnasen n yikabaren imḥaddiyen asmi i d-terza tneɣlaft n usegmi massa Nuriya Benɣebrit ɣer Bgayet ed Suq Letnin larebɛa aneggaru n mayu yezrin maca ur d-tewwiḍ ɣer Ayt Smaɛel akken yella yetturaǧu, yuɣ lḥal, sɣur yimḍebbren n tɣiwant. Ula d kra n yimezdaɣ n Ayt Smaɛel aṭas i mesteqsan ɣef sebba tidettit i yeǧǧan taneɣlaft-a n usegmi ur d-tusi ɣer Ayt Smaɛel akken ad tɛeyyen s wudem unsib taldayt n tesnawit-a i ctember i d-iteddan. Daymi tuɣal taluft-nni ussan-nni d asentel n kra n win i imalen i uḥric-a n tɣuri deg taddart. Ilaq ad d-nerr awellih dakken annect iḍul usenfar-a n tesnawit d ayen ur dman yiɣermanen n tɣiwant, almi i d-yesnulfa kra n yiɣilifen deg wagnes n wid akk terza taluft. Yuɣ lḥal, ula d inelmaden ilemẓiyen sɛeddan iḥeyyaren seg ddiq n tesnawit taqburt Maɛuc  Idris, almi ihi i d-ufan meqqar tamentilt (sebba) i usnulfu n wuguren wiyaḍ s tiganin (grèves) idumen, i ten-iḍurren ur ẓrin. « Mačči d ayen ur nennum taluft-a n uɛeṭṭel n lecɣal. Maca tura mi thegga tesnawit-a-nneɣ, nessaram kan ad yili qabel d aseggas war uguren i warrac-nneɣ ». Aya yenna-aɣ-t-id yiwen n ubabat seg  Ayt Smaɛel. 

<p style="text-align: right;"> Mhenni Xalifi 

  
 Abernus γlayet lqima-s, imi yeṣṣar argaz tameṭṭut, isbur iwargaz tirugza, tecbarbar teslit-yes yerra-yas-d lḥerma, γef annect-a is-qarren at-zikk talaba n sser. Rreḥba tis snat n tfaska n ubernus s usentel » Abernus Iseγ d Trugza », id-sudes tiddukla tadelsant Yakoubi Ferhat n taddert n Ḥura taγiwant n Wizgan s lemεawna n tesqamut n taddert-agi, Tidddukla n tmetti ASSA, tamahla n yedles n lwilaya n Tizi-Wezzu, asqamu aγarfan n ugarzu n Tizi-Wezzu d tγiwant n Wizgan, d tin id-yellan s wudem unsib ass n 11 almi d 13 yunyu ideg nella, d leqdic i yeddan γef teγzi n 03 n wussan, anda ijarden yiwen n wahil d amesbaγur, ideg llant temzikniyin γemgaraden γef ubernus d wamek id-yettili uẓeṭṭa-ines, taqendurt n leqbayel, tallaγt, iẓeḍwan, taklut, Tiḥudeda, allalen iqburen, asenεet n zwağ aqbur, ccna n tmedyazt n tlawin, uraren, taγuri n tmedyazdt, amezgun d waṭas niḍen. Timzizelt γef wexxam leqbayel aqbur. Akken itella d tagnitt yelhan i wid iḥemlen taγuri d tẓuri, imi llan yemyura, imedyazen, imazragen i yellan deg tfaska-agi zenzen idlisen-nsen s ibuddan. Leqdic d win γezzifen imi id-llan isaragen yemgaraden γef umezruy n ubarnus d wazal yesεa di tmetti n wass-a d temnaḍt n leqbayel sumata. Nnig n 25 n yimzikniyen id-yussan si temnaḍin yemgaraden n tmurt leqbayel, ukkan deg leqdic-agi, akken id-tella tmaγra-agi ubernus s leḥdur n deqs n yinebgawen ger-asen; aεeggal n wegraw n luma mass Mussa Tamadartaza, iεeggalen n wesqamu aγarfan n ugarzu n Tizi-wezzu, timahliwen yemgaraden ama, n texamt n lḥirfat tiqburin, timarit, idles, addal d yelmeẓyen, aselway n dayra n Wizgan, iselwayen n tγiwanin yemgaraden n lwilaya n Tizi-Wezzu d yemḍebren n yeḥricen yemgaraden. Akken id-ussan deqs n yinebgawen niḍen si yal tamnaḍt n tmurt leqbayel, imi iswi n tfaska-agi ubernus, akken ad-rren azal i ubernus n sser d lḥerma, imi abernus d azamul u d tigemmi n leqbayel, u d tagnit yelhan i usebγes uẓeṭṭa ubernus akken ad-yeqqim i lebda. Tameγra ubarnus di tezrigt-is tis snat, tekkfa s yiwet n tmeγra meqren, u leqdic iεedda di tegnatin yelhan aṭas.<span style="white-space: pre;"></span>

<p style="text-align: right;"> I.B 

  
 Aẓru d win yesεan amezruy meqren di tmurt n leqbayel, u dwin iwmi fkan azal imezdaγ-is, imi ixxamen n sser d lḥerma ttwabnan s weẓru , s yiwen n lqaleb, d ayen id-yernan cbaḥa meqren i tudrin leqbayel. Lḥirfa n wid yettruẓun aẓru di temnaḍt n leqbayel, ur telli-ara n wass-a, telḥad di seggasen, maca tura tenqes lxedma-agi s waṭas, sebba n laεtab meqqren id-ttmagaren deg-s itarasen, imi zik ttruẓun aẓru s wefḍis d tuẓẓal, dayagi id allalen yellan, rnu aṭas n yemdanen yettruẓun aẓru wexṛen i lḥirfa-agi sebba n waṭan meqqren id-taṭṭafen deg-s, wagi d aṭṭan n yedmaren (la silicose), d aṭṭan i yesrewten acḥal d amdan. Γas akken tawilat n lxedma d wallalen gten tura, am tmacinin, rnu ttawilat i saxdamen i uḥareb γef tezmert-nsen, maca aṭas i irewlen γef lxedma-agi tamentilt yemdanen ur nesaxdam-ara aẓru di lebni, imi yuεar rnu γlay aṭas di ssuma. Macca, ass-a deqs n yemdanen i yesaramen ad-bnun s weẓru, imi yesεa cbaḥa d sser swayes ijebbed tamuγli. Dayen i yeğğan deqs n yemdanen n lwilayat yemgaraden n tmurt n Lzzayer, am Lzzayer tamanaγt, Blida, Tipaza, Wahran, tteqsaden-d timnaḍin-agi n lwilaya n Tizi-Wezzu ger-asent Wizgan, Ifiγa, Iεeẓẓugen, ttaγen aẓru inejren. Si tama niḍen aṭas n yemdanen i yesḥasfen γef wid yettruẓẓun aẓru, imi xelqen-d ugguren meqqren i twenaḍt, am wesyax d wayen niḍen, dayen iyeğğan imsebriden ttkukrun aṭas i uεeddi xarṣum s ṭumubilat, amedya deg webrid n lwilaya uṭun wis 251 i icuden ger snat n tγiwanin, Wizgan akked Yiεeẓẓugen, anda iẓra γellin-d s waṭas, isyaxen sebba n yemdanen yettruẓun mebla tesriḥ, berra lqanun. Akka wa maεdur wa d lḥeq-is, llan yemdanen id-yessasayen amεic-nsen s truẓi n weẓru, acu kkan yewwi-d lḥal akken ad-ḥadren γef tezmert-nsen xarṣum aṭas n yedmaren. Γer tagara akken yeqqar yenzi « Aḥezzeb yugar leqḍaε », yewwi-d lḥal γef yemdanen yettruẓun aẓru, akken ad-harben ama γef tezmert-nsen akken id-yewwi lḥal ad-ḥarben γef twenaḍt d wayen id as-d-yezzin.

<p style="text-align: right;"> Islam Bessaci 

  
 D tikelt tamezwarut i d-mlalen yimezdaɣ , mmeslayen d imejjayen ɣef lehkak i ten-iḥuzan. Bedden yimjayen ɣur-sen akken ilaq, fkan-d di lweqt-nsen, gar-asen Mass Aḥsen Rekis ɣas akken yedda di laɛmar 80 n yiseggasen maca yusa-d.

 Taggara n ddurt yezrin, Tidukla Summam n Uqbu, iqeddcen i lemɛawna n yimuḍan akked wid yenxassen di temnadt n Uqbu, rzan ɣer taddart n Riki , mlalen d imezdaɣ akked yimuḍan. Yella-d uɛeyyer n lehlak yemxalafen, yecban aṭṭan n ssker neɣ n yidmaren, deg uɣerbaz amenzu. Ayen i d-jebden lwelha-nneɣ d tirza n watas n yimdanen ɣer yimejjayen-agi , i wakken ad d-awin ɣef zik lḥal ttbut ɣef liḥala n tezmert –nsen , ma yella ulac kra n waṭṭan uffir i ten-ikecmen . Di temlilit-agi, atas n yimejjayen i d-yeddan , ama d wid n wul , wid n yiɣsan , wid n wallen akked wid n tnefsit. D tikelt tamezwarut i d-mlalen yimezdaɣ , mmeslayen d imejjayen ɣef lehkak i ten-iḥuzan. Bedden yimjayen ɣur-sen akken ilaq, fkan-d di lweqt-nsen, gar-asen Mass Aḥsen Rekis ɣas akken yedda di laɛmar 80 n yiseggasen maca yusa-d. Yal amuḍin, fkan-as lweqt i t-wulmen, semḥessen–asen akken iwata. Imezdaɣ, si tama-nsen, cerḥen, ferḥen . ‘’ Iswi-nneɣ d aqerreb usejji n yimuḍan di tamiwin ibaɛden , atas n yimeɣban ur nezmir ara ad ruḥen ɣer temdinin i wakken ad dawin , teksasen-tt tezmert, neɣ ulac allalen , nekni d lwajeb fell-aɣ ad nerzu ɣur-sen’’, i d-yenna Nourdine Oulladj, s yisem-is d amaray amatu n Tidukla Summam. 

<p style="text-align: right;"> B. Benhamouche  

<div> 
  
 Ass n sem d wass n sed 26 d 27 deg furar tidukkla tadelsant n wat yanni talwit erran -as tajmilt i Dda lmulut At Mɛemmer , d yiwen n umedyaz amaziɣ ilul ass n 28 deg duğember deg taddart n Tewrirt Mimun deg wat yanni , d netta id-inejren abrid i wakken tutlayt n tmaziɣt ad tteɣren deg tmurt n Lzzayer ,s umata , seg wasmi tuwi tmurt-nneɣ timunent deg useggas n 1962 i yebda yesɣar-itt deg tseddawit acu kan imir mazal ur faqen ara yimdanen , ttasen-d kra n yisdawanen drus yid-sen akken ad asen-tt-yeselmed, maca imdebber n tseddawit –nni yenna-as a mass ayagi ara txeddmeḍ berra n lqanun imi ulac tultlayt –agi deg wahil n tseddawit , ur tesɛiḍ ara kra n lkaɣeḍ dɣa yura-as tabrat dda lmulud i lewzir deg-s yessuter ad as-d-yeqbel aselmed –agi n tmaziɣt s wudem unṣib maca 11 n yiseggasen am wakken yenna Mɛemmri ur as-id-yerri ɣef usuter-is , ɣas akken ikemmel amecwar-is ur yeqḍiɛ ara layas , yuɣal aṭas i ifaqen belli Mulud Mɛemmri yeselmad tamaziɣt u ira ad tekcem ɣer tseddawit,ixeddem isaragen akken ad d-yessaki leqbayel ad ɣren tamaziɣt, d netta i yuran tajerrumt n tmaziɣt , limer mačči d netta yili ur ttafen ara yiselmaden s wacu ara slemden tamaziɣt s umennuɣ n leqbayel ɣef tmaziɣt yeğğan ad azlen idamen wa ad ruḥen d asfel yilmeẓyen d telmeẓyin tuɣal tekcem ɣer tseddawit akken ad tuɣal tura d tunṣibt.Limer mačči d netta yili mazal-aɣ ddaw uḍar n ucengu , yunag ɣer tmura n berra akken ad d-yaru idlisen iswi-ines d asnerni n yidles n tmaziɣt imi d agerruj ur nkeffu , dda Lmulud ulac win ur tnessin ara yettwasen ama deg tmurt-nneɣ ama deg tmurt n lberrani ; aṭas i iḍefren abrid d-yuwi kksen akk akukru ufan-d tutlayt -nneɣ am wakken d terbibt ziɣ win d-yennan nekk d amaziɣ ass-a ad tafeḍ azekka –nni yeɣli ad ak-inin d abaxix it-yenɣan,am wakken yeɣli dda Lmulud d asfel ɣef tutlayt-is deg ubrid-is deg ɛin defla i as-nnan berka , ass n 26 deg furar 1989 , yettwamḍel deg taddart-is ass n 28 deg furar 1989, akken id-yenna Ayt Mengellat : «mi ara leḥḥuɣ ɣer At yanni ass n tenṭelt-is ur umineɣ ara ɣer tenṭelt n dda L mulud ara ttedduɣ», yennɣel-d weclim ɣef taddart-is imi mačči ala leqbayel id-yusan , ussan-d seg yal tama, am wakken d-tenna tdukkli agi talwit : dda Lmulud yuklal ugar n waya ,nettara-as tajmilt yal aseggas maca ayen nexdem fell-as drus mačči d menwala, yerna akken qarriḥet lmut-is i meqqer yiseɣ-is , ad t-yerḥem Rebbi , nessaram ad neddu deg ubrid-is , kra n yidlisen yura dda lmulud : tawrirt yettwattun (coline oubliée) 1952, le sommeil du juste 1955, l’opium et le Baton 1965, le Banquet 1973, tajerrumt n tmaziɣt 1975, le traversée 1982, le foehen 1982, l’ahellil du Gourara 1984, précis de grammaire berbere 1987, yenna-as Ccix Muḥend 1990, akka dda Lmulud ɣas Yeğğa-aɣ , yeğğa-aɣ-d, ɣas ulac-it yella. <span style="white-space: pre;"> </span> 

<p style="text-align: right;">  Zakia yahia 

  
 Deg ussan-agi yezrin, i d-yeffeɣ wammud amezwaru n tmarut d tmedyazt tilemẓit Kattia Galou iwumi tefka azwel “ Tirga n usirem ”. Yeffeɣ-d udlis-agi n 18 n yisefra s teqbaylit, ɣer tezrigin Richa Elsam n Tizi Uzzu. Tudder-d deg-s aṭas n yisental yecban: tasertit, tayri, imawlan, tagmat, nnif, ddunit…atg. Ad nesmekti kan belli, d wagi i d adlis amezwaru neɣ d asurif amezwaru deg ubrid n tira i d-tenğer tlemẓit-agi n 25 n yiseggasen, i d- tefka temnaḍt n Ath Melikche, di Bgayet. Ulamma d taselmadt n teglizit deg tesdawit n Abderrhmane mira di Bgayet, maca teṭṭef di teqbaylt-is d lasel-is, d ayen itt-yeğğan ad taru s tmaziɣt. Tebda tira n yisefra deg useggas n 2008, asemi tesεa 17 n yiseggasen deg lεmer-is, ussan-nni tella teqqar deg tesnawit “Mohamed Boudiaf, seg ass-nni ara ass-a mazal-it tsefruy. Tanemmirt i tmeskart. Taɣuri igerrzen i yimeɣriyen!

<p style="text-align: right;"> A. A 

  
 Akken i d-teḍra twaɣit n ubrid i d-yellan ttlata iɛeddan deg tlemmast n temdint n Xerraṭa, anida yedhem ukamyun aẓayan ukuẓ n tlawin n yiwet n twacult, tberreḥ tenmehla n Uḥuddu Aɣarim n Bgayet s wulɣu ideg i d-tewwi ugar n yisallen ɣef tedyant. Ɣef wakken i d-uran, ssebba n usehwu-a i yeglan s 4 n terwiḥin, icudd ɣer uḥebbas yeqqersen n ukamyun-nni. Mi as-yerwel dɣa i unehhar, yufa iman-is yeẓdem ɣef ugraw n tlawin deg uneḥbus n yisakacen (bus) n Xerraṭa. Ad d-nesmekti d akken win yellan deffir ubaxix seg Sidi Ɛic, yesɛa 34 n yiseggasen. Mi yeḍra wayen i d-yeḍran, yerza dindin ɣer lkumisarya n Xerraṭa. S wakka i yewweḍ leḥsab n wid yemmuten deg yiberdan n Bgayet segmi i yekcem useggas-a n 2017, ɣer 40 n yimattanen.

  M. K. 

  
 Taneɣlaft n yilmeẓyen d waddal, Tenmehla n yilmeẓyen d waddal n Tizi Uzzu, Asqamu aɣerfan n lwilya (APW) n Tizi Uzzu, s tallelt n Tfidiralit tazzayrit n ddabex ufus, agraw Anaddal Mouloud Mammeri d wiyaḍ, heggan-d tazrigt tamezwarut n temliliyin tigraɣlanin n telmeẓyin. Gan-tt d tajmilt i tnaddalt Amara Samia. Llan-d temliliyin-agi seg 29 yunyu iɛeddan, ad salint ass-agi n 03 yulyu 2017, deg Tzeqqa n waddal n unnar n umenzu n unbir di tlemmast n temdint n Tizi Uzzu. Ugar n 8 n trebbuyaɛ i d-yellan di ttiɛad, yecban Agraw anaddal Mouloud Mammeri, Benzert n Tunes, Tarbaɛt taɣelnawt n yewwḍen 20 n yiseggasen… Ma d ass-agi n letnayen, 03 seg yulyu, ad d-tili tukci n yigerdasen d cciɛat akked teqbucin i trebuyaɛ irebḥen.

  A. A. 

  
 “I nes ines’’, d azwel n Album ajdid n Farid MALKI ara d-yeffɣen deg ussan-agi i d-iteddun ɣer tezrigin ‘’Akbou Production’’. D tikkelt tis snat ara yessekles ucennay Farid Malki, mebɛed mi d-yessufeɣ, yakan, Album-is amezwaru iwumi yefka isem ‘’Le matérialiste’’. ɣef wakken i aɣ-d-yenna, imeslayen d uẓawan n tezlatin-agi d imaynutin mačči d ayla-s, d wiyaḍ i as-tent-id-ixedmen. Netta, yecna-tent kan. Isental n tezlatin tezzin ɣef tayri d wayen swayes i d-tgellu. Ma d aẓawan d axfifan yekka-d seg tgemmi taqbaylit s wallalen-agi n uẓawan atraren. Farid MALKI, am netta am yinaẓuren-nniḍen, yesḥassef aṭas ɣef wanda tewweḍ liḥala n lbiɛ n yiḍebsiyen-agi n ccna imi i d-yettili le “piratage” n les CD deg Internet, ɣef wakken i aɣ-d-yenna. Ayen yessefcalen u yettruẓun afud i waṭas n yinaẓuren, ɛlaḥsab n tmuɣli-s. Am wakken yessaram ad yeg timeɣriwin deg waggur-agi n Remḍan i wakken ad d-yessifrir tizlatin-agi-ines tijdidin.

<p style="text-align: right;"> <span style="white-space: pre;"> </span>   Hocine.M 

  
 Akken ad teččar ahil n yimezdaɣ n tɣiwant n Ayt Smaɛel deg wuḍan-a n remḍan, thegga-d Tdukkla Tadelsant Adrar n Fad ahil n warmuden d ameqqran deg teɣzi n 30 n wussan. Gar umezgun, timucuha, tamedyazt, isaragen, akked yisura. D ahil adelsan i d-yettwaheyyan i wuḍan ineggura n yal ddurt, i d-yettwasenɛaten deg Uxxam n yilemẓiyen n tɣiwant, neɣ deg ubraḥ-is n berra. Am deg tedwilt tamezwarut ideg d-llan yisaragen sɣur yilemẓiyen Hebbac Yasin d Idir Fares. Tella-d diɣ turart n tceqquft n umezgun « Tissulya n uɣilif » n Mhenni d Kaysa Xalifi, sɣur terkeft n ACAF i yellan ɣef yiri n Mass Nasir Ɛekkuc. Deg ddurt-a tis snat iɛeddan, ḥeḍren lɣaci i usarag ɣef usefru sɣur Lxeyyer Brahimi d Hmed Ɛezzun. Am wakken i temmug “tebḥirt n tmucuha” sɣur Fares Idir. Yewwi-d uneggaru-a ɣef tmacahut, ladɣa, liḥala-s deg tmetti n wass-a. Yetturaǧu deg wussan-a i d-iteddun, ad kemmlen warmuden s yisaragen-nniḍen sɣur Mebruk Maliḥi d Mhenni Xalifi. Wayeḍ sɣur Sadeq Rebbaɛi d Nasir Ɛekkuc. Rnu ɣer-s asenɛet n tceqquft n umezgun « Si Leḥlu » n Muḥya. « Nebɣa s yisiharen-a, ad d-nejbed ugar awellih n yimezdaɣ s wayen yellan d tamagit, d idles-nneɣ. Ar tura, kullec ileḥḥu akken ilaq ». I aɣ-d-yenna yiwen n uɛeggal n tdukkla-a.

  M. K. 

  
 Seg umenzu deg yennayer 2017 armi d 14 deg furar-a ideg nella, tjerred Tmehla n Uḥuddu aɣerman (Protection Civile) n waɣir n Bgayet, azal n 3347 n tuffɣiwin i kra n wayen i d-yellan. Deg-sent ttwasiwḍen ɣer yimeḍqan n tujjya 263 n wid i tent-yuɣen, llan-d daɣen lqidar n 1730 d imuḍan. Akkin deg ubrid n tikli, ttwajerrḍen 147 n yisehwa, i d-yesseggran 156 n yimejraḥ, glan s 4 n terwiḥin. Ma seg tama n yindaren n tmes, llan-d s ujemmal 94 seg-sen, gar-asen wid yekkren deg temdint, s umḍan n 16, d wid n umkan n uxeddim s lqidar n 4. Ugar n waya, llant-d 854 n tmehlin-nniḍen yemgaraden, am usellek n wid ur nesɛi tadarit akked yimdanen imeqqranen di leɛmer. D awal ula ɣef liḥala n tegnawt imalasen iɛeddan, ideg i d-gren iman-nsen aṭas n tikkal yirgazen n usellek, akken ad sisehlen ladɣa tikli n yiḥamulen n waman deg yizenqan. Yelha ad d-nerr awellih belli segmi d-tekcem tegrest, txeddem Tmehla n Uḥuddu Aɣerman yiwet n tedwit i uḥesses n medden ɣef umihi (danger) n umunuksid n ukarbun, neɣ amenɣaw asusam, akken i as-ssawalen.    

<p style="text-align: right;"> M. K. 

<div> 
  
 Ass n sem 11 di yebrir 2015, tekfa teɣlamt tasnajyant i d-yerzan ɣer temnaḍt n At Smaεel, anda yewweḍ wuṭṭun n wid i d-yeddan ɣef yimsujjiyen azal n 1800 n yimdanen. Uṭṭun-a yugar s kraḍ n tikal ɣef tirza-nsen ɣer temnaḍt n Iɣil Aεli; anda deg Iɣil Aεli yewweḍ 600 n yimdanen.

 Taɣiwant n At Smaεel tεac ass d amerbuḥ s teɣlamt-a, anda i d-ddan deg-s aṭas n yimazzayen immuzag deg tujjya, ad d-naf deg-sen: imsujji n wallen, imsujji  n tlawin, imsujji n yigerdan, imsujji n wul, imsujji n yeɣsan…Akked yinelmaden yettafaren assileɣ asnajyan deg tesdawit n Bgayet. Iεeggalen n useqqamu aɣerfan n tɣiwant qublen leqdic-a, s yiwen n lferḥ d ameqqran, ula d iεeggalen n tdukkliwin i qqedcen deg tɣiwant fkan-d afus n tallelt i leqdic-a; imi ḥsan, umnen s wazal yesεa leqdic-a deg tmetti. Tirza-ya n teɣlamt tasnajyant ɣer temnaḍt n At Smaεel ur d-telli ara, kan akka maca, llant deg-s tewtilin: lexsas n yimsujjiyen yimgaraden, lexsas n wammas asnajyan. Daɣen tettwaxtar tɣiwant n Yismaεliyen ilmendn tarakalt; imi tebεed aṭas ɣef waɣir n Bgayet s wazal n 75 km. Daɣen tebεed ɣef wammas asnajyan; ama d win yellan deg Xerraṭ, neɣ deg Umrij s wazal n 18 km. War ma nettu azal tesεa temnaḍt-a deg leqdicat yimgaraden; ama d adelsan, addalan, tawennaḍt.Taɣiwant tebded-as i leqdic-a akken ilaq; ama d ayen yerzan ammas anda gan leqdic-a, d ne$ d allalen smersen, ula d tuččit tella akken iwata lḥal. Ma d iεeggalen n tdukkliwin yellan fkan-d afus n tallelt, bedden akken iwata i yinebgiwen.

<p style="text-align: right;"> <span style="white-space: pre;"> </span>Nacer-AKOUCHE 

  
 Ass-nni n lexmis yezrin, 24 deg maggu 2017, i yesbedd s wudem unsib uselway n tegduda, Abdelaziz Bouteflika, anavad amaynut.

 Asali, yefka-t-id yiwen wulɣu i d-yeffɣen seg tselwayt n Tegduda tazzayrit. Yella-d usbeddi n unabad-agi ajdid mebɛed mi d-ḍrant tifranin ass-nni n 4 deg maggu yezrin. D Mass Abdelmadjid Tebboun i yeffren uselway n tegduda d aneɣlaf amezwaru. Akka ara yili, ɣef wakken i d-teqqar tmendawt, d aqerru n unabad-agi anda i iruḥen 14 n yineɣlafen iqdimen u keccmen-d 12 n yijdiden. Gar yimaynuten i ikeccmen ɣer unabad, 4 seg-sen, kkan-d seg lwilayat n Wehran, Blida, Tlemsan akked Ɛennaba anda yella yal yiwen deg-sen d lwali ɣef temnaḍt-nni. Am wakken llan deg-sen ititknukratiyen i yesɛan tizemmar timeqqranin deg leqdic-nsen ɣef wakken ttwalin kra n yineɣmasen, yecban ineɣlafen yeṭṭfen tadawsa, tadamsa, amahil akked teywult imi wigi d wid yellan deg umahil-agi, uqbel ad uɣalen d imḍebbren deg unabad-a. Ma d udmawen mechuren i iruḥen seg unabad-agi ajdid, aṭas n teslaḍin i d-yellan ɣef sebba n waya i icedden ɣer rwaḥ-agi-nsen : yella Bouchouareb i d-yekkren, yakan, mgal Issad Rebreb, Boudiaf i iɛemden asenzi n ‘’ddwa Rahmat Rebbi’’ D Grine i tt-yettwaḥersen ɣef tlelli n umeslay…atg. Seg tama n yikubar n tsertit i yellan deg unabad-a, amur ameqqran n FLN akked RND, syin llan wid n TAJ d MPA. Seg tama-nniḍen, ad naf, yenqes umḍan n tlawin deg unabad-a ma neqren-it ɣer yiwen yellan uqbel-is.

  Hocine Moula 

  
 Karim Addar, d anaẓur ameqqran deg cnna n teqbaylit tatrart. S ssut-is aḥnin i yettcebiḥ tizlatin-is, i yezzuzunen ulawen-nneɣ. D yiwen gar wid-ak yettnaḍaḥen, i wakken ccna n teqbaylit ad yaweḍ ɣer tqacuct. D yiwen n yilemẓi i d-trebba tezlit taqbaylit taqburt; imi iḥemmel aṭas tamedyazt i d-yefken afud i cnna n teqbaylit. Ilul ass n 05 maggu deg useggas n 1975, deg taddart n Uεfir, deg taɣiwant n Bujimaε deg temnaḍt n Wagennun, deg lwilaya n Tizi Uzzu. Yebda cnna asmi yesεa tẓa neɣ mraw iseggasen deg leεmer-is. Yeɣra aẓawan ɣer tiddukla n “Les Beaux Arts” n Lezzayer tamanaɣt, seg useggas n 1998 almi 2000. Iban-d ɣer unnar n tẓuri deg useggas n 2005 s uḍebsi-is (CD) amezwaru, iwumi isemma ‘’Tamedyazt’’. Ass-a, ilemẓi-agi n ukuẓ n tmerwin d yiwen (41) yiseggasen kan deg leεmer-is, ɣur-s semmus n yiḍebsiyen “CD” deg ssuq. Amezwaru d win-a n 2005 (tamedyazt), ideg llant 6 n tezlatin: Aεessas, tameɣra, awal-iw…atg Deg useggas n 2007, yerna-d aḍebsi-is wis sin, win-a iwumi iga “Fhem-iyi” d azwel, llant deg-s sa (07) n tuɣac. Ma deg useggas n 2009, yeslul-d aḍebsi-is wis kraḍ, iga-as azwel “Awi-iyi», ideg yecnna ṣa n tezlatin. Syin akkin deg useggas n 2011, yerna-d tasefift-is tis ukuẓ, iga-as isem: “Beddeɣ”. Sakkin, yeqqim ukuẓ n yiseggasen i wakken ad yernu aḍebsi-ines wis semmus (05) deg useggas n 2015, isemma-as “Ẓriɣ», iger-d deg-s 8 n tezlatin. Dɣa s uḍebsi-agi aneggaru n 2015 i swayes yettwassen aṭas, yis i d-yuwi amkan-is deg unnar n uẓawan atrar n teqbaylit. Ma d ayen yerzan isemtal iɣef yettaru tamedyazt-is neɣ i yecnnu deg tuɣac, ad d-nebder gar-asen: Tayri, Leɣreba, Lmut, Lmeḥna, Lefraq, d tmetti s umata … Tura akka ha-t-an la yettheggi aḍebsi amaynut, ara d-yeffɣen deg useggas n 2017. D tajmilt i Ḥusin Ayt Ḥmed, isemma-as “Aẓekka, ajdid yessewḥac”. Ad d-nesmekti kan d akken anaẓur-agi ameqqran Karim Addar, icennu tamedyazt yettaru netta s timmad-is, am akken daɣen i icennu isefra n imedyazen-nniḍen yecban: Ḥamid Mwalḥi d Urezqi Akruf. 

<p style="text-align: right;"> Adaoun Abdelghani 

  
 Azekka-nni tanezzayt ilemẓi-nni ikker izwar ɣer umekkan-nni, ikcem deg uruz n useklu iffer. A tt-an tewweḍ yemma-s d tamezwarut tenna-as : ay aɛessas n umekkan-agi hdu-d mmi ad iyi-yefk i ɛemmi-s ad iliɣ d tameṭṭut-is. Netta iffer sdaxel n wuruz yenna-as-id : ṛuḥ, meqbuleḍ. Tuɣal-d yemma-s-nni s axxam teḥka-asen, ayen i aɣ-d-inna mmi iḍelli d tidet. Wwḍeɣ ɣer din ufiɣ aseklu-nni isɛa uruz, ayen i s-sutreɣ inna-yi-d meqbuleḍ. Azekka-nni daɣen truḥ weltma-s, tewweḍ tenna-as : Ay aɛessas umekkan-agi hdu-d gma ad iyi-yefk i ucrik-nneɣ. Netta iffer daxel n wuruz, yerra-as-id : ṛuḥ meqbuleḍ. Slazekka-nni d nuba n tmeṭṭut-is tewweḍ ɣer din-a tenna-as : Ay aɛessas n umekkan-agi efk-as laɛma u lekḥel i urgaz-iw akken ad xedmeɣ ayen i yi-ihwan. Am yimezwura yerra-as-id : ṛuḥ meqbuleḍ ! Kra n wussan yuɣal s axxam tenna-as yemma-s : anda i truḥeḍ a mmi ?

 -ruḥeɣ rziɣ s ameddakkel-iw ihelken, zureɣ-t-id.

 -ayen i tenniḍ a mmi ziɣen d tidet, ruḥeɣ ɣer umekkan-nni, sutreɣ-as ayen nwiɣ, yerra-yi-d inna-yi-d meqbuleḍ. Mmi-s isteɛmel ittu inna-as:

 -tettamneɣ dɣa s tigi ! Inna-as akka akken ur tt-isfaq ara. Ilemẓi-nni iqqim isussem akken yumayen irra iman-is am wakken yella kra i t-iceɣben. Ass wis teltyam tenṭaq yemma-s ɣer-s :

 -aɛni yella kra i ak-yuɣen a mmi ! ɣur-i yiwen n cɣel, wellah ar ɛewqeɣ amek ara am-d-bduɣ awal ! ini-yi-d kullec a mmi ulac d acu ara tefreḍ ɣef yemma-k ! bɣiɣ ad am-d-iniɣ awal ameɛna amek akken kan ! kfu-t-id kan a mmi akken ad ifsus wul-ik. ihi a yemma akka ara tettwaliḍ ɛemmi iḍaɛ weḥd-s ulac wi ara t-irefden d tewser ara d-iteddun, lukan ad tqubleḍ ad tesbeddem axxam di sin ulac am wakken.

 -a mmi mačči da ara ɛeddiɣ awal-ik, akken twaleḍ ilha ad xedmeɣ. 

<p style="text-align: right;"> Yettkemmil… 

  Ramdane Lasheb 

  
 Ass-nni n lǧemɛa 24 deg meɣres deg-i i nella i d-tella tmeɣra tameqqrant n ucennay Ait Menguellet deg tzeqqa La coupole n temdint n Lezzayer tamaneɣt.

 Tettuhegga-d tmeɣra sɣur l’ONDA ɣef ddemma n usfugel n 50 n yiseggasen n ccna n unaẓur ameqqran aqbayli Lounis Ait Menguellet. Yebda usfugel n 50 n yiseggasen n ccna seg tzeqqa n Zenith n tmrut n Fransa ass-nni n 15 deg yennayer 2017. Yebda-tt deg Fransa imi ttiɛad n tmeɣra-agi n Fransa yeṭṭef-it acḥal-aya ɣef wakken i d-yenna deg yiwet n tdewwinit i d-yellan yid-s deg uɣmis n La dépêche de Kabylie, anda yella ula d netta d aneɣmas kra n lweqt. Ɣef wakken i d-yenna, diɣ, idrimen akk ara t-id-iṣaḥen deg tmeɣra-agi i yexdem deg La coupole, ad ten-yefk i Tiddukla «El Fedjr» yettɛawanen imuḍan n uxenzir (Cancer). Aṭas i yettraǧun ad d-yecnu ajdid deg tmeɣra-agi, acu kan ur d-yelli kra din imi ɣef wakken i iwala ‘’Tameɣra-agi d asmekti n umecwar-iw n ccna. Ihi, Ad d-cnuɣ ayen iɛeddan, mačči ayen i d-iteddun. D wagi i d ṣwab ɣer ɣur-i. Ad d-geɣ ciṭ n ugzul i wayen cniɣ, ma zemreɣ ad d-iniɣ akka. Axater, ur zmireɣ ad geɣ agzul i wayen akk cniɣ deg yiwet n teswiɛt am ta’’. Ikemmel yenna-d ucennay Ait Menguellet deg wawal-is deg tdiwennit. Akka, ihi i d-tella tmeɣra-agi tameqqrant i iga deg La coupole i yeččuren armi d ulamek. Usan-d ula seg tmura n berra, am Fransa, Beljik, Lmerruk…atg. Zyada ɣef wid i d-yerzan seg yal tama n tmurt n Lezzayer. D yiwet n teswiɛt anda nnecraḥen yimadanen akken iwata : ceḍhen, ḍsan u kksen lxiq imi ḥedren i tmaɣra tameqqrant am ta. Ladɣa wid i t-iḥemmlen u wwin-d amecwar yid-s. Segmi tebda tmeɣra, nutni d asekles n tezlatin i icennu akked ttuṭfa n ttsawir s yipurṭablen-nsen. Tettban-d tafat n wallalen-agi itiknulujiyin atraren am tcemmuɛin i ttecɛalen zik-nni deg usihar yecba wa. Yal tallit s wallalen-is, maca iswi yiwen. Ma ɣef album-is ajdid, yenna-d ad yewjed taggara n yebrir i d-iteddun. Gar yizwilen ara yilin, yefka-d azwel agejdan «Tudert-nni». Ad tili ula tayri deg album-agi imi ad yessekles snat n tezlatin daxel-is, s uzwel «Tajmilt i tayri» ɣef wakken i t-id-yenna. Ad tili diɣ tejmilt i wid akk i t-iḥemmlen, ukud i d-yewwi amecwar s uzwel ‘’Tajmilt i wigad-iw». Ad ikemmel ucennay timeɣriwin-agi ula deg berra n tmurt. tikkelt i d-iteddun ad yili deg Montréal syin ɣer temdint n Lyon…atg.

<p style="text-align: right;"> Hocine Moula 

<div> 
  
 Deg tmeddit n wass n letnayen 23 deg waggur-nni yezrin, i d-bannen yigemmaḍ ineggura n tfaska taɣelnawt n tmedyazt tamaziɣt, deg tesfugla n taggara i d-yellan deg lwilaya n Ilizi. D Massa El-Adjla Boughedad n lwiyala n Tubiret, i d-yufraren s usefru-ines yeččuren d sser akked ccbaḥa n yimeslayen. Syin akkin, deg umḍiq wis sin, ad naf Massa Saâdia Benamara n lwilaya n Wehran, ma d amkan wis tlata yewwi-t Mass Jimmy Amazigh n Batna, deffir-s kan yella Mass Abdellah Kaïri n Tamanrasset, ma d amḍiq wis xemsa, iṣaḥ-d Mass Salah Tirichine n lwilaya n Ghardaia. Ad d-nesmekti belli tafaska-agi taɣelnawt n tmedyazt tamaziɣt, deg tezrigt-is tamezwarut, ihegga-tt-id Usqamu unnig n timuzɣa akked waṭas n yimsuddsen-nniḍen, yeddan ɣef teɣzi n 05 n wussan, imi tebda ass-nni lǧemɛa 20 deg tuber 2017, temdel tiwwura-s ass-nni n 24. Gan-tt d tajmilt ɣef tesmiḍent (100 n yiseggasen) n talit n uzamul n tmussni d yidles amaziɣ Mulud Mɛemmri (1917-1989). D timsizzelt yeldin akk tiwwura-s i yiḥeddaden n wawal d wat bu yiles amaziɣ, ugten yisental i d-wwin yimedyazen i d-yerzan seg rrebɛa n tɣemmar n tmurt. Llan leqbayel, icawiyen, itergiyen, imẓabiyen….atg. D isental akk i icudden ɣer tgemmi, tamagit akked yidles amaziɣ s umata.Am wakken, daɣen, i d-yella wahil adelsan d anesbaɣur i lmend n tfaska-agi, i yeddan ɣef teɣzi n semmus n wussan. Gar leqdicat idelsanen meqqren i d-yellan deg-s, ad d-nebder: Timsizzelt-agi n tmedyazt, isefra berra n temsizzelt, asikew n uselmed n tutlayt tamaziɣt deg kra n yiɣerbazen imenza n lwilaya n Illizi, timlilit n usileɣ s tmaziɣt i lfayda n yimniren n tmerrit n lwilayat Illizi akked Tamanrasset, isaragen, asarag ɣef Mulud Mɛemmri i wumi tuɣal tejmilt-agi, i lmend n wayen i d-yefka i yidles d tutlayt tamaziɣt…atg. D mass Si El Hachemi Assad, s yisem-is d amaray amatu n Usqamu unnig n timuzɣa, i d-yellan ɣef lmendad n tmeɣra n taggara, ideg i d-yenna: “Tafaska-agi taɣelnawt n tmedyazt tamaziɣt, tewwiḍ ɣer yiswi-ines agejdan. Imi nessaweḍ, ad nesseddukkel aɣref amaziɣ, yal wa s tantalit-is. D tagnit ideg i d-nsemlal imedyazen yettmeslayen tantaliyin akk yellan deg tmurt n Lezzayer…”.

  Ghani Amazigh 

  
 Iwekded umaray amatu n usqamu unnig n timmuzɣ si el hachemi assad ass lexmis iɛeddan si paris d akken asqamu unnig yesewjed akk ttawilat ilaqen iwakken ad tennerni tutlayt n tmaziɣt am netta am tutlayin nniḍen ad telḥu ɣer zadt di tmurt lezzayer , assad ilmend n tyerza it -yewwin ɣer uɣerbaz agraɣlan lezzayer di paris yenna-d akken axeddim meqqren i yettrajun imawlan n warrac ad welhen arraw nsen d uḥeses n warrac akken ad lemden tamaziɣt d ufus lemɛiwna d tikci akk allalen i teḥwaǧ tutlayt n tyemmat d uselmed-is di tegnatin igerrzen di tmurt lezzayer , yenna-d daɣen lwilayat nniḍen ad illint di ttiɛad deg uselmed n tmaziɣt seg useggas ajdid id- i teddun meḥsub aseggas aɣurbiz (2016-2017) anda ara tilli deg yiɣerbazen am tbessa , tinduf , milla d usejhed- ines akken ad yili uselmed-is s tuget di fransa , am wakken id -yenna ɣef lxetyar n leqraya n tmaziɣt deg uɣarbaz azzayri ad yeqqim d ugur meqqren . imḍebar amezwaru deg usqamu yenna-d belli akka tura yettilid uxeddim s lmendad n tesqamut gar usqamu unnig n timmuzɣa akked tneɣlaft n ttrebga ɣef wayen yeɛnan aqeɛed lqanun deg uwellah aɣurbiz iwakken ad kssen lxetyar n tutlayt -a deg uɣerbaz meḥsub d almud agejdan yesefk ɣef warrac lakul ad tlemden , ayagi ad yili s uxeddim d ttawilat ilaqen , si el hachemi assad ilmend n tyerza-a it-yewwin ɣer fransa yemeslayed ɣef wahil i yettheggi usqamu unnig n timmuzɣa ad yeselmed tamaziɣt i yemdanen imeqqranen wid yebɣan ad issinen tutlayt-agi s lemɛiwna n tiddukla ( iqraa ) , ma yella ɣef tyerza it -yewwin ɣer fransa ayagi tella-d s uceyaɛ lemɛiwna n tneɣlaft ttrebga taɣenawt i yetabaɛen deg ahil uselmed n tmaziɣt di lezzayer d fransa di tkubanit uselmed d yidles n tyemmat ( Ilco-lezzayer ) d uɣerbaz agraɣlan lezzayer di paris d tikubaniyin iḍefren ɣer tneɣlaft n ttrebga , ɛlaḥsab imeslayen umaray amatu lecɣal-agi bdan seg useggas n 2014 lumur leḥun ɣer zdat di snat tkubaniyin-agi , si tama nniḍen asqamu unnig n timmuzɣa tezmar ad tesejhed aselmed n tutlayt seg unerni iselmaden n tmaziɣt d ukewen nsen ixeddem usqamu unnig . asqamu unnig n timmuzɣa ihegga-d 24 ttiɛad ukewen i lfayda iselmaden n tmaziɣt , am wakken id-yenna si el hachemi assad akken rwaḥ-is ɣer fransa ad yemlal d imusnawen neɣ wid iqedcen di tutlayt-agi iwakken ad as-jehden d tmerna n tmusniwin ilaqen deg uselmed n tmaziɣt. 

<p style="text-align: right;"> Menas Abdelhak 

  
 Asqamu n tfaska tadelsant taγelnawt n usaru amaziγ yesudes-d Tazrigt tis 14 n tfaska n usaru amaziγ deg wexxam n yidles Mulud at Mεemmar di temdint n Tizi-Wezzu s usentel « amezruy n zik ɣef ljalt n yimal ». Leqdic yebda ass n ssebt 17 almi d 22 tuber 2015 γef teγzi n 06 n wussan. Azal n wis-23 n isura n sinima i yettekkan di temzizelt n tzemmurt n wure&amp;gamma,; s yisental yemgaraden i usebγes n yelmeẓyen ara d-yufraren. Dγa isura-agi bḍan γef 04 n yeḥricen, 06 n yisura γezzifen, 10 n yisura wezilen, 04 n ṛupurtajat akked 03 n isura yettḥariken. Akken i jarden deg ahil n tmesbanit-agi tadelsant ussan n tezrawt γef usebγes n sinima ara-d-xedmen imusnawen i ittewxeṣen deg uḥric-agi s uzwel « sinima s tamaziɣt, tagzult d yimal deg yimer n tiknulujyat n tɣamsa d uṣiweḍ » d « tiwetlin n usedder n sinima Tazzayrit ». i tama niḍen llan isakwanen n taklut, annu&amp;gamma,; taɣuri n sinima, lmanga, isenfaren n sinima d waṭas niḍen. Ad ner lwelha belli leqdic n tfaska-agi ad-yeddu di 04 n temnaḍin niḍen n ugarzu n Tizi-Wezzu, gar-asent; Wizgan, Larebεa nat iraten, Draε Lmizan akked Tigzirt. Tafaska -agi di Tizi-Wezzu d-akaz (Reconnaissance) n ttεebga ẓẓayen n tutlayt tamaziγt di tmurt n Lzzayer, d wayen id-tefka temnaḍt-agi n Tizi-Wezzu i yedles azzayri sumata. Tamesbanitt-agi d asnarni akk d unegmu n usaru amaziγ iwakken ad-yesεu amḍiq-is deg maḍal ger lejnas ». Leqdic n tfaska-agi d win ara yekfun ass n 22 tuber id-iteddun.

<p style="text-align: right;"> Islam Bessaci 

  
 Ass-nni n lğemεa iεeddan i d-teḍra yiwet n tcemlit i usizdeg n taddart n Tala Athmane. Yal aḍwar lhan-d deg-s yimezdaγ-is. Aya, yella-d mebεed mi d-yeffeγ yiwen wulγu sγur taseqqamut n taddart anda i tessuter di yal amdan i wakken ad yettekki di tcemlit-a. Zyada γef lfayda n leqdic am wa di tmetti, imḍebbren n tesqamut-a, bγiγ ad ṛessin leεwayed n yimezwura. Am wakken bγan, di&amp;gamma,; ad kkin, sya d afella, deg temsizzelt ‘’Taddart tazeddgant’’ i yettilin yal aseggas di lwilaya n Tizi Ouzou.

 Xas akken yessḥassef uqerru n taddart γef ustehzi n kra n tamawin, meεna amur ameqqran n yiḍwaren rran-d i tiγri u fγen-d sbeḥ zik γer ufras n tregwa akked yimekwan yumsen.

 Afud igerrzen i yimezdaγ n taddart-a u nessaram ad tili tcemlit-a d amedya i tudrin n leqbayel merra.

<p style="text-align: right;"> Hocine.M 

  
 Seg zik ssran lɣaci i usnulfu. D lɛali fell-asen ma ufan kra n tɣawsa, neɣ n ttawil swayes ara xedmen i yiman-nsen abeddel. Meḥsub, amaynut ilaq ad yettili deg ddunit d tudert n umdan, ladɣa ma irennu-as-d abaɣur, yettakk-as tagnit ad yekcem deg wayen ur yekcim. Acu kan, tikwal, amaynut-nni igellu-d s temḍerrit i yiwen. Ad as-d-yawi kra s tidet, maca ad as-yawi kra-nniḍen, ad as-t-yesfeḍ seg tilin. Ma neddem-d amedya seg wayen i d-yettnulfayen, akken ad kksen ayen i d-yennernan send-is, i d-yettwawfen yella yakan, ad nefren tizeɣwa n tmeɣriwin. Aṭas-aya segmi ttwabnant, llant, heggant tzeɣwa-agi. Xilla n yimdanen i yumren yis-sent, yal mi ara asen-d-tas tegnit ttruḥun xeddmen timeɣriwin-nsen dinna. Qeddac n tmentilin i yeǧǧan lɣaci-agi ttanfen i tmeɣra deg yixxamen-nsen, ttbeddilen-tt s tzeqqa-nni. Llan smenyifen tazeqqa, acku din i yufan akk ayen bɣan; dduzan, listaɛ, iqeddacen, adeg i yelhan, i yettirriqen s ccbaḥa… Yettusemma, d amkan i iwulmen kan i tegnatin n lferḥ, ur yelli wayen ixussen deg-s. Llan ttexṭirin-tt daɣen, imi dinna ahat ur yettaf yiwen tilelli i walbaɛḍ n lɛadat i yennum yesɛa-tent, ixeddem-itent deg uxxam-is netta, neɣ deg uxxam n win i as-d-iqerben. Seg yiwet n tama d lɛali ma yemmug wannect-nni merra, yeɣli-d deg yifassen n wid i t-iḍefren, i t-yeḥwaǧen. Lameɛna seg tama nniḍen, ur d lɛali. Ma nmugel ɣer yigemmaḍ i d-ttakkent tzeɣwa-nni, ad naf d akken tekksen kra seg wansayen-nneɣ iqburen, wid i aɣ-d-ǧǧan yimezwura. «tizeɣwa n tmeɣriwin, d amaynut i yekksen ini ucbiḥ i tmeɣra tazwawt i yesɛan zik sser… Nekka-d akk i wansayen-nneɣ icebḥen s wadda, la ten-nessengar yiwen yiwen, zun neɣli-d seg yigenni, ur nesɛi la amezruy, la lasel. Nugi ad nissin ansi d-nekka am nekni am yigduden n umaḍal… D asḥissef ameqqṛan». I d-yenna Dda Mbarek seg Tizi Uzzu. Ihi, tameɣra, ma temmug deg uxxam n bab-is, ad telhu ugar s leɛwayed tiẓiḍanin am tgella n yinebgawen, ccna n tlawin s ubendayer d udebber iwatan am win n zik… Wamma tameɣra deg tzeqqa, tettwaxdam s wayen i d-yettwaḥefḍen seg tmura-nniḍen, s wayen i aɣ-yexḍan nekni s yizwawen. Amek ara yili waddad ma tkemmel akka? Sani nteddu ad newweḍ? Amek ara d-neggri azekka? Kra seg wayen niqal nekseb-it, nettabaɛ-it akkit, nesruḥ seg-s kra. Ula d ass-a, aql-aɣ nezmer ad nernu tiyita i yidles-nneɣ imi mazal-aɣ nleḥḥu deg ubrid n uɣlaḍ. Ur nessin d acu i aɣ-d-yettakken, neɣ d acu i aɣ-iteffren ayen i yeɣlayen fell-aneɣ. Daymi nessaram amer zun ad nesfaydi seg umaynut, war astehzi deg uqbur.

<p style="text-align: right;"> Kaisa Khalifi 

  
  * Inelmaden ḥebsen ɣef leqraya 

 Inelmaden n taggara di tesnawit n krim belqasem di tubiert ḥebsen leqraya azal n sin wussan ( tlata d larebɛa ) sebba lexsas iselmaden deg kra n walmuden am wayen yeɛnan aselmad n tussna, imi tuɣalin ɣer iɣerbazen ktar n wayyur ar ass-a d wussan werɛad id asen-d wwin aselmad am wakken id-begnen almud-agi yettuneḥsab d almud agejdan deg ukayad n bac , ɣef waya inelmaden nejmaeɛn deg ufrag n tkubanit uggin ad kecmen ɣer tzeɣwa ssuturen seg unemhal n tesnawit iwakken ad asen- awwin aselmad yerra d win yesɛan tirmit , dayen id – yellan ula ɣur yinelmaden di tesnawit n ṣur lɣuzlan i yibeɛben azal n 35 yikilumiṭṭren ɣef unẓul n tubiret ula d nutni ḥebsen leqraya imi xusen kra n yiselmaden deg uswir wis kraḍ , dayen yeǧǧan inelmaden ad teɣli lxuf fell-asen d ushisef ɣef uɣbel .

  * Tiɣri n yimezdaɣ 

 Imezdaɣ n tiɣiwant n at raced di tubiret ssuturen seg yimḍebren n tɣiwant iwakken ad asen-xeddmen ixxamen n yilmeẓyen anda ara uraren warraw nsen am wayen yeɛnan tizeɣwa n waddal yemgaraden rnu ɣur-s annar n dabax , ɛlaḥsab imezdaɣ id -iwekden i uɣmis n yimaziɣen akken ilmeẓyen ttafen-d iman nsen ulac d acu ara xeddmen ladɣa deg ussan n ustefu , si tama nniḍen ula d ilmeẓyen begnen-d lɣid nsen nnan-d akken ulac anda ara sɛedin lweqt , ɣef waya imezdaɣ ggren tiɣri i yimḍebren n usqamu aɣerfan n tɣiwant akken ad ɛejlen s tifrat n uɣbel akken ur ttruḥun ara warraw nsen deg yir iberdan .

  * Azal n 70 tnezduɣin di ttiɛad 

 Aṣenfar n tnezduɣin id -sfayed tɣiwant n at leqser acḥal ayagi ikemmel lecɣal imi yessali azal n 8 wayyuren , dayen yeǧǧan kra n yimdanen ssaramen melmi ara d-yecraq yiṭij fell-asen , ad yefru lhem iten yeṭṭafaren di tudert nsen akken ad sfayden s tnezduɣin imi aṭas ayagi sraqqaben melmi ara kemmlent tnezduɣin , wekden-d kra n yemdanen akken tinezduɣin ideg llan akka tura bɣant ad aɣlin imi d tiqdimint , ɣef waya ssuturen seg uselway n tɣiwant ad ibegen lejrida n yemdanen i d-yesfayden.

  * Belkeḍ berra n unegmu 

 Četkayen imezdaɣ n taddart n belkeḍ i yetabɛaen ɣer tɣiwant n lmesddur id -yezgan deg unẓul n lwilaya n tubiret ɣef liḥala ideg ttidiren d lexsas n wallalen tudert imi ttidiren di tegnatin qessiḥn d wuguren iten yettmagaren imi taddart- a tettwaɛzel aṭas ɣef tɣiwant , gar lexsas n wallal abrid yettawin ɣer temnaḍt-agi ur yɛedil ara yexsar yeččur d idɣaɣn , ixujḍan n waman ansi id as-tekkid yergel rnu ɣur-s lexsas n tḥuna yesnuzun isufar n lmakla , lexsas n waman ,asizdeg n temnaḍt , ɛlaḥsab imezdaɣ wekden-d akken ulac imḍebren id-yerzan ɣer taddart akken ad ẓren liḥala ideg ttidiren , ɣef waya ssuturen seg yimḍebren ad d-rren lwelha nsen ɣur-sen s yiṣenfaren n unegmu .

<p style="text-align: right;"> Menas Abdelhak 

  
 D tagara n uḥeggan di tmurt n Leqbayel . Asemmiḍ yettfaṛas ussan-is ineggura ɣef tɣaltin n tizi n Tizi . Yemllal wadal d uraɣ di tɣezza d yigran n tmurt n tinzert. Tafsut, tewweḍ-d imnaṛen n tzeɣwa n temdinin d tudrin. Temyagar tefsut m izeǧǧigen d tefsut n umennuɣ n ugdud. Yemyagar usfuggel n Tiririt Uzal (amager n tefsut =azenzi) , d usffuggel n tefsut n tmanyin (80) . D ansayen neɣ d aktayen, yiwen uxxam i zedɣen: zedɣen ulawen n wid-nni i yugin tudert n ddel d usmundel di teɣzi n tudert-nsen; ugin ad knun i turza n wid yettqemqimen fell-asen . Tizi uzzu, telsa talaba n sser d liser, imi yal mi ara d-taweḍ tefsut, ineggi-d yidim n yimeɣrasen-is, yuɣal d anza yesbuɣuren di tmeẓẓuɣt n warraw-is akken ur tteddun ara d ubeḥri n tatut, abeḥri n uɣuṛṛu, i d-yettasen si tmurt n tirga d yimezḥaf, si tmurt n wid yesnuzun n wid yerran tudert d awezɣi i kra n win yettnadin tudert n tezdeg. Aẓeffun d yiwet n temnaṭ ger temnaḍin n tmurt n leqbayel , tedda mebla laɛḍil, mebla akukru, mebla takkerḍa n tqejjiṛt. Tedda deg ubrid yettawin ɣer umṛaḥ n tjaddit, xas akken abrid-a, mazal ɣezzif, yeččur d ugulen. Dduṛt yezrin, tesfuggel ansay n Umager n tefsut . Dduṛt-a ,d asfuggel n Tefsut n Yimaziɣen, d asmekti n Tefsut taberkant. Neddfen-d ifeddixen n yiḥulfan n tyemmatin d yibabaten iwumi yuges wul-nsen. D tiseqquma n tudrin, d tiddukkliwin tidelsanin, d iɣerbazen, kkren am yiwen akken ad d-smektin i wayen yettujarden di tezrigin n umennuɣ aqbayli amennuɣ amaziɣ. Ceṛfa n yiger tala, At Rhuna, Iɛeggacen , Tiggnatin … tuddar-a, yal yiwet terra azal i wazal-is. Mass Racid Ayet Wakli, di taddart Iɛeggacen, yewwi-d awal ɣef tmesbaniyin n Tefsut n tmanyin, ɣef wayen yeḍran d Dda lmulud n At Mɛemmaṛ d yimesulṭa n tallit-nni, yewwi-ḍ awal ɣef yilmeẓyen i yemmuggren s yidmaren-nsen iḍan n udabu amesbaṭli d wayen yeḍran di tseddawit n Tizi. Yewwi-d awal ɣef umaɣras Kamel Amẓal, i yettwanɣan s ufus n yimezhaf d yiɛdawen n tudert. Yewwi-d awal ɣef imeɣnasen n umennuɣ akked ṛebɛa uɛecrin (24) –nni i yettukarfen deg unekraf n Barwagiya . Am wakken i d-yella wawal ɣef yimaɣrasen n Tefsut taberkan, tafsut i d-yeǧǧan aqraḥen deg wulawen n yibabaten d tyemmatin i wumi tenta tesnent di tgarjumt. Aẓeffun, di teɣzi n dduṛt-agi yezrin, yuɣal d abṛaḥ n tmaɣriwin , yexleḍ lqerḥ n usmekti n tdeyanin d lfaṛh n usfuggel n tefsut . Ass n lexmis 20 yebrir 2O17, tanmehla n yilmeẓyen d waddal, texdem yiwet n tmeɣra i lmend n Tefsut n Yimaziɣen. Azal n 400 n yiggerdan d tggerdatin n yiɣerbazen ladɣa wid n uɣerbaz Imuluden s tqqendyaṛ n leqbayel d yibeṛenyas, rnan-as tifulki i teftis n txerrubt (plage caroubier). Ccna, amezgun, tamedyazt, uraren. Yemlal ṣṣut n lemwaji d yizlan n telmeẓyin d yilmeẓyen i d-yerzan si temnaḍin-nniḍen. Akken llan, yiwen yiswi-nsen : Tiɣri n umaziɣ ad tembaɛzaq, ad teffel si yillel akin. Iles amaziɣ, ad yaweḍ yal tiɣmeṛt n takkert, tẓuri n warraw-is (Aẓeffun) , s yifyar n yimedyazen-is, s tira-s, s leqdic n yimeɣnasen-is. Aẓeffun yeɣli deg yirebbi n tefsut n umennuɣ, tafsut n tezdeg, tafsut n umennuɣ. 

  Kader Belaidi  

  
 Awras (s yisem n tẓuri) d yiwen n ucennay i ifernen ccna n cceɛbi seg temẓi-s. Yeqqim iḥemmel-it ɣas ma yeffeɣ Tamurt ideg yenǧer abrid-is, yuɣal d aɣrib fell-as. Deg tdiwennit-a, nesqerdec yid-s awal ɣef kra n temsal.

  Aɣmis n Yimaziɣen: Di tazwara ini-aɣ-d d acu-t sser n leḥmala-k i ccna n cceɛbi?  

  Awaras : Azul fell-awen! Di tazwara, kkreɣ-d di Lezzayer tamanaɣt, tamnaḍt anda i d-yennulfa i d-yufrar uẓawan n cceɛbi. Dɣa anda ddiɣ, ɣer lqahwa, aseṭṭal neɣ ulamma ɣer yimdukkal-iw, selleɣ i ṣṣenf-agi n ccna sbeḥ meddi deg yiseggasen n 80-90. Mi wwḍeɣ ɣer tesnawit, bdiɣ ḥeffḍeɣ urar n umundul akked snitra s tuɣac n Meɛtub, Gerwabi, Mesɛudi, Ccix Lḥesnawi, Ezzahi akked Lɛenqa… Ttafeɣ tadfi deg ttewceyyat, astexbeṛ neɣ deg yicewwiqen i yi-iceɣben s waṭas. Wagi d ayen yeɛnan aẓawan. Seg tama-nniḍen, isefra n cceɛbi, bedden ɣef tmedyazt taquṛant, yesɛan azal meqqṛen deg tsekla s umata. Ayen i yura Sliman Ɛazem, Meɛtub, Xelwi Lwennas, Ccix Aḥesnaw d yinaẓuṛen-nniḍen d amedya n ttbut i yeqqlen d llsas n ccna aqbayli. Fiḥel ma nettu ayen i d-ǧǧan yimezwura am Muḥend u Mḥend d yimedyazen iqbuṛen i yefkan afud i tmedyazt d uẓawan aqbayli. Zemreɣ ad d-iniɣ ttṛebga d wazalen yellan deg yidles-agi n cceɛbi, ttafeɣ iman-iw deg-sen acku d agerruj n tigejdit.

  Amek tettwaliḍ tizlit n cceɛbi gar yiḍelli d wass-a. D wamek yezmer ad yili yimal-is?  

 Zik cceɛbi deg tmurt n Yiqbayliyen s wazal-is. Imsefliden-is, gten acku deg wakud-nni, tella nniya, leḥya, lḥeṛma, leqdeṛ, d tayri n ṣṣfa. Imdanen ɣas d iẓawaliyen, maca teṛwa tmelɣiɣt-nsen s tjaddit. Ma d tura, d akud-nniḍen. Ihi imdanen-is, bedlen akken ibeddel zzman acku kullec d idrimen. Yekcem-aɣ-d Utaram s tiliẓṛiyat d Internet. Dɣa, ilemẓiyen n tura, ṭṭafaṛen ayen yellan deg beṛṛa n tmurt taqbaylit, smenyifen ad sellen i uẓawan amaynut i yebnan ɣef ccḍeḥ d umeslay afessas neɣ amessas i wumi qqaṛen « ccna akumiṛṣi », neɣ ccna n uɣṛum i ibeɛden s waṭas ɣef ccna n tẓuṛi taḥeqqanit. Ɣas akka qesḥen wussan ɣef cceɛbi di temnaḍin-nneɣ, maca yella uɣeṛbaz n ṣṣenf-agi di Bgayet, deg Uzeffun, deg Tizi… Ula deg Tubiret ! D ayen yessefṛaḥen s waṭas. I wakken ad yeǧhid uẓawan n cceɛbi d uẓawan aqbayli s umata, yessefk ad ilin yimsizwar s waṭas, ad d-fken tabɣest i yicennayen, ladɣa wid ur nettwassen ara neɣ ilemẓiyen. Aya ilaq ad yili seg uɣerbaz amenzu alamma d tasdawit, Neɣ ula beṛṛa uɣerbaz; di yal tamnaḍt. Yessefk awanek ad yefk allalen i wannect-a, ma ulac imal n uẓawan n cceɛbi ad yekres.

  Imi aql-ik d aɣrib ɣef tmurt-ik, amek iga waddad n yicennayen deg tmura tiberraniyin. Neɣ d acu n lɛali d temḍerrit i d-ttmagaren deg ubrid n ccna?  

 Addad n yicennayen deg tmura tiberraniyin, seg yiwet n tama, igerrez imi llan wallalen i usekles ɣas ɣlayit ssuma-s. Llant daɣen tegnatin i wakken ad ttwassnen yicennayen deg umaḍal meṛṛa. Imi dinna, ttemlilin yinaẓuṛen seg yal tamurt, annect-a d ayen yettakken nnefs amaynut i uẓawan aqbayli. Si tama nniḍen, icennayen deg tmura tijenṭaḍin yewɛeṛ-asen lḥal ad d-banen acku yeǧhed umsizwer gar yiẓawanen imeɣṛadanen (universels). Tella ula d taluft n tutlayt, acku yessefk ccna ad yili s tutlayt tafṛansist neɣ s teglizit i wakken ad iɛeddi neɣ ad d-yufrar deg wakud.

  Nsell i tezlit taqbaylit ttwasseqdacent deg-s tutlayin-nniḍen am teɛrabt d tefransist. Tikwal ula d aẓawan n leǧnas yettwacnay s tutlayt tazwawt. Amek tettwaliḍ taluft-a? 

  Yella waya! Inaẓuṛen n tura ur sseqdacen ara awal. Wid n zik d imedyazen i yernan aẓawan i wakken ad t-sselsen i tmedyazt ad as-ḥessen madden. Ma d ayen yeɛnan aẓawan n leǧnas, yettwacnan s tutlayt tazwawt, mačči d aɣbel ameqqṛan ma yella inaẓuṛen ad as-nnḍen initen d leɛqaqeṛ n teqbaylit. Maca d acu d abrid? Akken i t-ttwaliɣ d aseqdec n uẓawan-nneɣ aḥeqqani. Amedya: icewwiqen n zik, cceɛbi, afulklur… Ad as-d-nger cwiṭ n uẓawan atrar amek yexdem Meɛtub Lwennas deg tesfift « A tarwa n lḥif », yefka-as ṛṛuḥ aklasiki i teqbaylit. Neɣ akken yexdem Kamel Mesɛudi d Xelwi Lwennas i cceɛbi, mi as-fkan ini n Flamenco… Tedduḍ akkin!

  Ad d-nuɣal ɣer usufeɣ n yidlisen i d-tettheggiḍ, d uḍebsi wis sin i d-iteddun. Mmeslay-aɣ-d cwiṭ ɣef yisenfaren-a imaynuten…  

 Idlisen i d-ttheggiɣ d idlisen n yisefra. 5 i yellan tasaɛet-agi. Yal adlis yettawi 100 n yisefra. Deg yiwen seg yidlisen-nni ad d-sedduɣ kra n yisefra n Dadda neɣ ɛemmi yemmuten deg ṭṭṛad wis sin. Dadda yellan d amedyaz n Wat Yanni, d amjahed, d amḥaddi n teqbaylit. S tikli-a ad as-rreɣ tajmilt iwulmen. Llant diɣen tullisin akked tsuqilin n kra n yiḍṛisen d yisefra ibeṛṛaniyen. Am Alain, Nietzsche, Maupassant, Rimbaud… Aya deg uḥric n tsekla s umata. Ma deg uḥric n ccna, aḍebsi wis sin i d-ttheggiɣ d taseddaṛt-nniḍen. Llant deg-s tɣawsiwin timaynutin. Amedya: Byt u syaḥ, neɣ tizlit ɣezzifen umi qqaṛen « Leqṣid » i uriɣ acḥal-aya ɣef tayri d yiɣeblan-is deg tmurt. Deg-s llan 4 n yicewwiqen, aẓawan yettbeddil yal tikkelt. Amedya n ccɣel-agi ad t-id naf deg: Lmeknassiya deg cceɛbi s teɛṛabt. Azwel-ines: « Tayri n temẓi ». Tella daɣen ttewceyya d unesraf-nniḍen akken i ten-yesseqdec Lɛenqa. Nekk rriɣ-ten-id ɣer teqbaylit. Azwel-ines: Di twenza-w. Akked snat n tezlatin-nniḍen. Seg ccna d yisefra tegreḍ asurif ɣer usnulfu n yinzan. Acimi d widak gedged i tferneḍ? Ferneɣ ayen iɣef iwumi ttḥulfuɣ mliḥ. Yezmer ad icudd ɣer usentel n tmetti, tasertit, neɣ ɣer wayen-nniḍen ulamma s yinzan. Acku inzan nettaf-iten deg yisefra, deg ccna, neɣ ula deg umezgun… Acuɣeṛ d inzan swaswa? Acku d cwiṭ i d-yeqqaṛen aṭas! Am wuṛeɣ; cwiṭ kan seg-s yesɛa azal meqqṛen. Diɣen inzan ttawḍen s lemɣawla ɣer yimsefliden, zemren ad ten-lemden di ddqiqa.

  Tanemmirt a Mass Awras. Awal-ik n taggara…  

 S tumert a Kaisa. Tanemmirt imi i yi-d-tefkiḍ tagnit i wakken ad mmeslayeɣ ɣef yisenfaṛen-iw. Ssarameɣ ccna-nneɣ ad yezdi lqedd-is, ad yefṛeḥ bab-is s lɣella n yidles ajaddiw i iteddun ɣer tatrara.

  Testeqsa-t Kaissa Khalifi 

  
 Asekfel n umezruy n Lezzayer d win yettnarnin yal ass, imi ussan-agi yezrin amjahed Si Mohand Said Akli, mmi-s n Kulunel Muḥend Welḥağ, imḍebbar anegaru n lwilaya tis 03 tamazrayt, yesuffeγ-d adlis wis 02 n umezruy, s usentel  » La Glorieuse Révolution Algérienne », i d-iyefγen di tezrigin Sarah deg umenzu n wagur n yulyu 2016. Adlis-agi yebḍa-t γef 34 n yaḥricen, anda id-imeslay s telqay γef deqs n temsal d tlufa, ad-nebder ger-asent aswir n Ṣummam, tamesbanit n Jumel, tinigiyin n Kulunel Muḥend Welḥağ, tudsa n lbaḍna di tallit n tegrewla, tibezrin d waṭas niḍen. Akken id-yuγal γef lewfaq n EVIAN, lejrima i xedmen lεeskkar n tmurt n Fransa deg tama n Yiflise, tamesbanit n 11 d ujambar 1960 di Lezzayer tamanaγt, amecwaṛ n umyaru di tallit n tegrewla d waṭas niḍen. Adlis-agi yesεa 208 n yisebtar, yettnuzu s 450 n yidinaren, u yella di deqs n temkarḍiyin.

<p style="text-align: center;"> Awal γef umyaru 

 Akli Mohand Said d mmi-s n Kulunel Muḥend Welḥağ, ilul ass n 19 yunyu 1933 di taddert n Wizgan (Bouzeguène) lwilaya n Tizi-Wezzu. Yelmed deg uγarbaz amezwaru n tlata seg At-yexlef, syen irruḥ γer Lezzayer tamanaγt akken ad-ikemmel ulmud-is deg uγarbaz alemmas n Vieux Kouba. Yunnag γer tmurt n Fransa deg seggas n 1952 anda i yebda ixeddem deg luzin n Coder Saint Marcel. Ass n 12 maggu 1954 yekcem ad-yesεeddi lεeskkar, Amenzu maggu 1956 yeffeγ-d di lεesker, imiren kan yuli s adrar, anda baba-s yummer-it ad-yekcem γer tarbeεt n Iken Mohand Said i yetwasnen s yisem n tegrewla « Σemmi Muḥ ». Iεedda d aγella u d imḍebbar di deqs n temnaḍin n lwilaya n Tizi-Wezzu.

 Mbaεd yiwet n txazabit meqren id-yeḍran di taddert n Wizgan ass n 05 γuct 1960, yetwajraḥ deg uqarru akked ufus-is, yettwaḥbes di lḥebs n Tizi-Wezzu anda is-saṛwan lemraṛ d laεtab,syen sarḥen-as-d aseggas n 1962 timmunent n tmurt n Lezzayer. Mbaεd 53 n yiseggasen, yesuffeγ-d ismektayen-is, imi yuγ lḥal deg seggas n 2011 yesuffeγ-d adlis-is amenzu s usentel  » Si Muḥend Saεid Iḥekku-d Amγar » id-yefγen di tezrigin n tira, tura yerna-d adlis-is wis ssin γef tegrewla Tazzayrit 54/62.

<p style="text-align: right;"> islam Bessaci 

  
 Yal taddart neɣ tamnaḍt seg temnaḍin n leqbayel neɣ n tmurt n lezzayer s umata, yal yiwet deg-sent amek i d-tesmektay ansayen-is (Taεacurt, Lmulud, Yennayen…).

 Tikkelt-agi neɛreḍ deg tirza-nneɣ ɣer waṭas n tuddar n temdint n Tizi Uzzu, ad d-nessiken i medden amek nuɣɣen tannumi sfugulen ass n Tɛacurt deg tuget n tudrin n temdint-a. Ansay-agi i d-yekkan seg tedyanit tineslemt, yettili-d yal 10 deg waggur n Muḥarem n leḥsab n Lhiǧri, aseggas-agi yemtawa-d d wass-nni n lḥed yezrin 01 deg waggur n tuber 2017. Tuget n tuddar, sufuɣen yimezdaɣ-is lewɛadi ɣef yimeɣban d uxeddim n lewziɛa, maca nekkni nebɣa ad d-nesken irmad d leɛwayed xeddmen wiyaḍ deg unsay-agi.

  Nebda-d seg ladayra n Ʃin El Ḥemmam… 

 Taṣebḥit n wass-nni n umenzu n waggur-agi ideg nella, neṭṭef abrid ɣer tɣiwant n Uqbil, ladɣa taddart n Wat Ṣallan, nufa dinna inesbaɣuren n taddart taṣebḥit n wass-nni n lǧemɛa uqbel taɛacurt, sufuɣen yakkan lewɛadi, ẓuren-d lemqamat yellan deg tɣiwant-agi. Ma d ass-nni n lḥed nufa-ten akken kan ttheggin iman-nsen i wakken ad zlun izgaren n tmecreḍt n tɛacurt. Syin akin, nkemmel abrid-nneɣ ɣer tɣiwant n Ʃin El Ḥemman, neqsed lemqam n Jeddi Mangellet n taddart n Tewrirt Mangellet, neẓra-d belli bdan irmaden-nsen seg sendiḍelli-nni n tɛacurt, yal ass sewwayen-d seksu s uksum, ferrqen-t ɣer yinebgawen i irezzun ɣer dinna, ma d wid i ibeɛden ttnusun deg yisensa. Nnan-aɣ belli yella umkan n zzerda n tlawin weḥd-s, win n zzerda n yirgazen weḥd-s. Am wakken daɣen i d-ttasen yimdanen-nniḍen i d as-ittṣeddiqen i Jeddi Mangellet ikraren, izgaren, iqelwawen, zellun-ten deg lweɛda n tɛacurt. Wiyaḍ ttasen-d kan i wakken ad ẓuren u ad as-ḍelben ḥellu n yimuḍan neɣ lbaraka deg lerzaq-nsen. Am wakken daɣen llan yimdanen-nniḍen yettruḥun s axxam n Ccix Muḥend u Lḥussin, xeddmen daɣen akka.

  …Taɣiwant n At Xellili 

 Mi yezgen wass, yuɣ-aɣ lḥal newweḍ ɣer tɣiwant n At Xellili, i wakken ad nẓer d acu merra n leqdicat idelsanen d yimettiyen i xeddmen deg snat n tuddar-is, i lmend n usmekti n unsay-agi aqdim. Dɣa nezwer-d seg taddart n At Xir, mi nelḥaq, nufa yebda yakkan usfugel-ines ass-nni n lǧemɛa 29 deg waggur n cutember 2017, tedda alarmi d ass-agi amenzu n waggur-agi n tuber 2017. Dɣa ixdem-aɣ-d uselway n tiddukkla tadelsant “Isselqam n talaɣt” n taddart-agi n At Xir, Mass Karim Taguein agzul n wayen yeḍran: “Nexdem ass-nni n larebɛa ɣer yiḍ 27 deg waggur n cutember 2017, lewziɛa neɣ timecreḍt, ideg nezla 07 n yizgaren i d-seddqen wat taddart deg ussan-agi iɛeddan, syin ass-nni n lexmis nefreq akk aksum-nni ɣef yimezdaɣ n taddart. Ma d sendiḍelli n lǧemɛa 29/09/2017, akked yiḍelli n ssebt aṭas n leqdicat idelsanen deg tlemmast n taddart sdat n tqubet yellan rrif n ubrid. Ɣef teɣzi n sin wussan-agi yezrin (lǧemɛa 29/09/2017 akked ssebt 30/09/2017), nga aṭas n temsikniyin: lfeṭṭa, idlisen, tamemt, afexxar, tiqendurin n leqbayel, ijeqduren n usɣar, zzit n uzemmur, allalen iqburen, idlisen, isenza s yibuddan(…). Am wakken daɣen tella ccna, isefra, ticeqqufin n umezgun, iḍebbalen…atg”. Ma d ahil ufṣil yella-d akka: deg ass amezwaru 29/09/2017, tella-d yiwet n tmeɣra n ccna s wazal-is, ideg ccnan waṭas n yicennayen n taddart-agi n At Xir. Rnu ɣur-s timsikniyin-agi i d-nebder yakkan. Ma deg ass-nni wis, i d-yellan ass-nni n ssebt 30/09/2017, tella-d tejmilt meqqren i sin n yicennayen-nneɣ imeqqranen wigi d Atmani akked Taleb Tahar. Dɣa cnan-d kra n tezlatin-nsen, yerna wwin awal ɣef umecwar-nsen d tnagiyin fell-asen. Am wakken i d-yella Massi Lewhama deg lmendad, anida necraḥent aṭas twacul.in i d-yusan ad tnezhent. Ma ɣef 12h00 n uzal tella-d lweɛda, anida seččen merra taddart d yinebgawen s seksu d uksum. Ma deg wass-agi n lḥed 01/10/2017, nelḥeq deg lawan n lweɛda, syin akkin kfan-tt s yiwet n tmeɣra meqqren, ideg ccnan aṭas n yinaẓuren gar-asen: Yousef Guerbas, Ahitous, Dehmani Bilaid…atg. Am wakken daɣen i d-yella Attaf n Lewhama ɣef lmendad n tsaɛet n unecraḥ d teḍṣa. Syin ɣer-s, tella-d tukci n yigerdasen n uttekki i wid ittekkan deg usfugel n tɛacurt-agi n useggas-agi. Syin ɣer-s newwi abrid metwal taddart n Leɣrus, dima deg tɣiwant n At Xellili, anida nelḥeq ɣef ddqayeq tineggura n lewziεa i xedmen taṣebḥit n wass-agi n lǧemɛa, ideg seččen akk taddart s uksum. Anida i d-tella yiwet lweεda, ideg i d-fkan wat taddart sin n yizgaren i wakken ad ten-zlun d waṭas n yidrimen ara tessexdem taddart d useddu n yisenfaren n unegmu. Ilmeẓyen n taddart-agi n Leɣrus, εeddan-d akk ɣef yixxamen n taddart tawwurt s tewwurt, jemεen-d timellalin d ufḍir (aḥeddur), d yidrimen. Syin akkin, wwin-ten akk ɣer tejmaεt n taddart. Aksum-nni, ferqen-t ɣef wat taddart, yal yiwen yewwi amur-is ula d timellalen d ufḍir yal yiwen s leḥqq-is. Ma d idrimen-nni, gan-ten deg texriḍt n taddart, mi ten-ḥwajen ad ten-id-kksen.

  Ɣer taggara, nezger ɣer tɣiwant n Tizi Raced 

 Nessaweḍ ɣer taddart Yicerɛiwen, taddart n Si Muḥend u Mḥend akked Laimache Ali, yellan deg tɣiwant n Tizi Raced lewhi n ṭṭhur. Nufa-ten xedmen yakan lweɛda ɣef 12h00 n uzal, dɣa zlan 23 n yikraren i ten-id-ikecmen s yisem n ṣṣaddiqa, seččen akk At taddart si rrif alamma d rrif, syin aksum-nni yugaren ferqent ɣef yixxamen. Am wakken daɣen i xedmen tameɣra n ccna, ideg ccnan kra n yilmeẓyen n taddart-agi, yecban: Lallouche Salim, Ladjani Cherif, Hacen Oukid, Lamhene Arezki…atg. Am wakken daɣen i d aɣ-d-yenna yiwen n uɛeggal seg tesqamut n taddart-agi, mazal-asen 7 n yizgaren ad xedmen yis-sen timecreḍt deg ddurt-agi sdat-nneɣ. Ihi s wakka i tekfa tirza-nneɣ ɣer tuddar-agi i d-nebder yakkan, i wakken kan ad twalim ay imeɣriyen amek i d-yettili usfugel n unsay n tɛacurt deg yal tama deg lwilaya n Tizi Uzzu.

  Adaoun Abdelghani 

  
 Deg yiwen n wulɣu i aɣ-d-yewwḍen larebɛa iɛeddan sɣur Uḥuddu Aɣarim (Protection Civile) n waɣir n Bgayet, yedda-d yisalli n uɣraq n yiwet n tmeṭṭut deg teftist n yiẓra deg Bulimaṭ. Tettwawef tmeṭṭut-a i yesɛan azal n 35 n yiseggasen ass n 29 mayyu mettwal 16:36, tzedder deg yilel meqrub rrif. Ad d-nerr awellih d akken ɣef wakken i d-yenna uḥuddu aɣarim, tameṭṭut-a, tella telsa iceṭṭiḍen-is. Ma d tignatin i d-yewwin aɣraq-ines, ur banent ara ar tura. Ɣef waya i yettwaldi yiwen n unadi I wakken ad d-binent tlufa ugar.

  M. K. 

  
 Ass n amhad-a sdat-neɣ, 23 meɣres, ara tebdu teẓrigt tis 15 n Tfaska taɣelnawt n tmedyezt tamaziɣt d tajmilt i Dda Lmulud At Mɛemmer, i d-tessuddus Tdukkla Tadelsant Adrar n Fad n tɣiwant n Ayt Smaɛel. D tafaska ara yilin s lmendad n umasdawan Kamal Buɛmara. Ɣef tiɣri i tikkin, s i d-tberreḥ tdukkla mettwal yennayer, rran-d fell-as ugar n 120 n yimedyazen i ara yemsizewren ɣef wanwa ara d-yawin amaynut d uswir igerrzen, ɣef leḥsab n yisfernan i d-tga tesqamut. Deg wahil n kraḍ n wussan ara tdum tfaska, seld tirza n umaray amatu d yiɛeggalen n Useqqamu Unnig n Timmuzɣa, ad tebdu tegnit n temsikknin ɣef sin n wudmawen n tsekla, Mulud At Mɛemmer d Kamal Buɛmara. Seg teldayt tunsibt ɣef 13:00, ad d-yettwaheggi usarag amezwaru, d tamuɣli ɣef sin seg yiqeddicen n Kamal Buɛmara, s uzwel ‘’Taɣuri tamaynut i «Nekkni d wiyeḍ»’’, akked « Aglam d usissen n usegzawal bu yiwet n tutlayt «Issin» ». Gar umsizwer n tmedyazt n tameddit, ad ikemmel wahil deg wass wis sin, ideg ad d-yuɣal ladɣa umsizwer n tmedyazt, d usarag sɣur Massa Buxellu, i tsemma: « Le désert, espace de la découverte du Pharmakon dans la traversée de Mouloud Mammeri ». Tameddit, ad d-yili usenɛet n terbaɛt Taɛessast, i d-yerzan seg ugezdu n tesdawit n Tizi Wezzu. Ugar n tegnatin n tmenna ara d-yettilin seg tikkelt ɣer tayeḍ, ad d-yili deg wass aneggaru usenzer ɣef yimifriren n tedwilt iɛeddan. Rnu-as asarag-nniḍen iwumi yettunefk uzwel « Tallelt n Buɛmara deg usmunyet n tezrawin tiseklanin », sɣur Mass Bellac Takfarinas. 

<p style="text-align: right;"> M. K. 

<div> 
  
 Akken ifukk asefru-s, taqcict tuɣwas tebda a tnehhi d lweqt ad terbu. Iffeɣ umedyaz, tessawel yema-s i tlawin ad tt-εiwnent di rebbu n yelli-s. Mi d-ikcem urgaz-is tameddit yufa, yerna ɣer-s uqcic, tameṭṭut-is ur tt-yuɣ wara. Argaz iwhem deg wayen ittwali. Mi isteqsa amek akka! Taḍeggalt-is terra-as-id: d leflani iwumi d-nessawel, iwala-tt kan dɣa Rebbi ifka-d liser. 

 Akken ifukk wagur inna-as urgaz-nni i tmeṭṭut-is: issefk, ad neg imensi, ad d-neεreḍ amedyaz ɣer yimensi, yuklal.

 Terra-as tmeṭṭut-is: anef i umedyaz deg umkan-is, ad aɣ-imneε Rebbi si ddnub-is !

 -Ala a tameṭṭut! Wellah ad yečč d imensi ɣur-neɣ!

 -ḍebber aqeṛṛu-k!

 Netta iffeɣ ɣer ssuq ɣer lqeḍyen, nettat teffeɣ ɣer tala ad d-tagem aman. Mi d-tuɣal si tala, tɛedda-d ɣef tejmaεt tufa-d amedyaz-nni, iqqim ɣef udekkan, aqerru-s gar yifassen-is. Mi tewwet ad tɛeddi isḍfer-as-d asefru, yenna-as:

  Lεeslama-m si tala  

  Leεyun n tnila 

  Taṭṭucin bḥal leḥcic 

  Ḥemdulleh mi teḥliḍ 

  Mebruk 

  Nseεdam aqcic 

 Yusa-d urgaz-is si ssuq, teftel seksu, teseww aksum i yimensi. Alammi d lawan deg ara yečč imensi inna-as urgaz-is heggi-d imensi. Tameṭṭut tessers-d tlata n tbaqyin n seksu d uksum, tenna-as: a ta-n dayen ihegga yimensi. Argaz iddem-d tacekkart n ssem ismer kra di ttneṣfa n yiwet n tbaqit inna-as i tmeṭṭut-is : anef-asent i tbaqyin-agi, akken llant. Tura ad ṛuḥeɣ ad d-siwleɣ i leflani. Argaz iruḥ ɣer tejmaεt issawel-d i umedyaz. Akken d-ččuren tawwurt, argaz izwar-d, amedyaz deffir-s, tbedd tmeṭṭut-is tenna i urgaz-is: ay argaz di leεnaya-k ma ur iyi-teǧǧiḍ ad d-awiɣ asefru! 

 Yenna-as urgaz-is : ad yeg Rebbi teččiḍ aqerru-m ! Ini-d. 

 Tenna-as:

  Ttxilek a lbaz meẓẓiyen 

  A win itεeffan 

  Ruḥ asif, enz-as ɣef rrif 

  D lεibad i d imcummen 

  ewwlen ad k-ɣedren 

  Ɣef zwaj-is ḥed ur t-iṭṭif 

 Amedyaz ifhem lmeεna n usefru yerra-as:

 A ta-n, a yelli-s ujeḥmum

 Azegzaw n ṛṛqem

 Ẓẓriɣ asigna-s tekkat 

 Qqimen ad ččen, amedyaz iddem snat n tleqmatin si rrif n tbaqit issers taɣenjawt inna ḥemdulleh. S wakka imne&amp;epsilon,; ur t-yuɣ wara. 

<p style="text-align: right;"><span style="white-space: pre;"> </span>   Ramdane Lasheb 

  
 Lqem aneggaru n unasiw « Gboard » n Google ɣef usawal n ufus s ddaw Android d IOS yefka-d abeḥri i turin n yimaziɣen merra imi i d-isedda Tamɛemrit d Tifinaɣ.

 Ɣas aṭas-aya i terǧa tmaziɣt, acu kan ass-a yeffeɣ-as leɛtab ɣer tafat. Agemmuḍ-agi yeḍfer iseggasen n usuter sɣur wid yesseqdacen tamaziɣt deg Internet akked yimeɣnasen-is. Ayen yessefraḥen daɣen, d afran n temɛemrit d tfinaɣ. Tamɛemrit, tira i d-yeǧǧa Dda Lmulud, d tin i sseqdacen tuget n yizzayriyen yerna d tin ara yeǧǧen win i tt-yesseqdacen ad kecmen taɣult tumḍint (domaine numérique) mebla uguren. Tifinaɣ, tira n lejdud d umezruy, d tin yextar Usinag Ageldan n Tussna Tamaziɣt (IRCAM) n Lmerruk. Neẓra merra belli ma nebɣa tamaziɣt ad tidir, ad tennerni, ilaq-as ad tekcem ɣer taɣult tumḍint. Imeɣnasen n tmaziɣt, fkan azal ameqran i temsalt-agi. Daymi asuɣel n yifecka illeliyen, asnulfu n yiḍrisen d yismal Web yeṭṭef-d abrid-is. Akken qqaren Wat-zik « Win yebɣan, yettnadi amek. Win yugin yeqqar kan ulamek ». Ihi, win yebɣan yezmer seg tura ad yesseqdec iminig ɣef Web Firefox n Mozilla, afecka n tirawt Skype d yifecka-nniḍen s tmaziɣt. Yezmer daɣen ad yerzu ɣer Wikipedia i wakken ad iɣer iḍrisen s tmaziɣt. Anasiw Gboard n Google yewjed i ussider baṭel deg Play Store (s ddaw Android) d App Store (s ddaw IOS).

  T. Umaziɣ 

  
 Sya d afella, imezdaɣ n tɣiwant n Leɛǧiba zemren ad d-ssufɣen ttriḥ n tenhart seg uxxam n tɣiwant mebla ma ruḥen alamma d ddayra n Beclul iwakken ad t-ssutren. Wagi d isalli I aɣ-d-yettunefken seg yimḍebbren n tɣiwant I d-yennan dakken “aqel-aɣ nebda nteṭṭef-d ikaramen n yimdanen I d-yessutren ttriḥ n tenhart. Di tazwara, ad awin yiwen n lkaɣeḍ ara ten-yeǧǧen ad ddun mebla akukru segmi ara d-nesmed lekwaɣeḍ akk yuḥwaǧ waya.”Ad d-nesmekti dakken tadbelt n tɣiwant-a d tin iseddan akken iwata asufeɣ n tkerḍiwt n tkerrust neɣ (la carte grise), terna asewǧed n ttriḥ n tuffɣa s ttawil imaynuten( passeport biométrique) , atta-n tura tessaweḍ ɣer ttriḥ n tenhert. Aya yella-d s usileɣ n wid yettukelfen s cɣel-a deg ddayra anda yella yakan usufeɣ n lekwaɣeḍ-a. Ma d ayen yerzan azmul n lekwaɣeḍ-a, d amaray amatu n tɣiwant i iwekkel lwali n Tubiret i waya. Smail. M

  
 Ali Makour d yiwen gar yirgazen n tẓuri d tsekla taqbaylit d yidles amaziɣ. D win yefkan tudert-is d temẓi-is i tira d tmedyazt n teqbaylit, d yidles amaziɣ s umata. Dda Ali ,d amedyaz, d aneɣmas, d amaru ameqqran n tmedyazt n tmaziɣt tatrart.

 Ali Makour, d yiwen seg tsuta n tegrawla tazzayrit. Ilul-d ɣer ddunit ass n 07 deg waggur n unbir n useggas n 1953, deg taddart n Laԑzib Bugeni n Σmer deg tɣiwant n At Ʃisa Mimun, deg lwilaya n Tizi Uzzu, di tmurt n Leqbayel. Ur d-as-tettnefk ara tegnit akken ad isṭebṭeb deg tewwurt n uɣerbaz, imi i d-ilul d ameԑḍur n tfekka, laԑmer yekcim lakul, yerna yif aṭas deg tezyiwin-is yeɣran. Maca tesɣer-it ddunit, yelmed-d aṭas s timawit seg yimɣaren d yimusnawen n taddart-is. Yebda tira n yimagraden (les articles) s tutlayt n tyemmat tamaziɣt, deg uɣmis «Tamurt» deg useggas n 1991, yella yettaru s yisem « Ʃli Ayt Maceɣ ». Syin akin, yuɣal yettaru imagraden s uzwel « Tabrat », deg uɣmis umayur «Iẓuran», i yellan yetteffeɣ-d yiwet n tikelt i waggur. Dda Ali, d amaru u d amedyaz deg yiwen n lweqt imi yura yiwen n udlis d ammud n yisefra d tmedyazt s snat n tutlayin. D win i wumi yeffka azwel «Ul yerɣan», yesuffeɣ-it-id deg useggas n 2001ɣer tezrigin « El Amal » neɣ « Asirem » s tmaziɣt Dima deg uḥric n tira n tsekla tamaziɣt, maca tikelt-agi deg tewsit tesrit, imi yura yiwen n wungal s wazal-is i wumi isemma «Timlilit n Tɣermiwin». Am waken, daɣen, yura aṭas n tmucuha n zik, gar-asent «Ḥend Buṣṣelṭan» i d-yettusuzergen s ɣur Aseqqamu Unnig n Timmuzɣa « HCA ». Ali Makour, yuwi-d semmus (05) n warrazen n usebɣes, seg tfaskiwin n tmedyazt ideg yetteki, ama dagi di tmurt n Lezzayer, neɣ tid n tmurt n lmaruk. 

<p style="text-align: right;"> ADAOUN Abdelghani 

  
 Seg wass n 15 ar 18 unbir, ad temmag ṛṛeḥba tis tesεa n udlis d ugtalɣu amaziɣ  deg uxxam n yidles Ali Zamoum n temdint n Tubiret. Ṛṛeḥba-yagi  i d-yessudus yal aseggas di temdint n Tubiret Usqamu Unnig n Timmuzɣ, tettili-d d tagnit anda i ttemlilen yimyura d yimaẓragen akked yimeɣriyen n udlis amaziɣ. I useggas-a, amaynut ara yilin ɣef wakken i d-xebbṛen yimḍebren n Usqamu Unnig n Timmuzɣa, ad yili ufsar n yidlisen imaynuten n tsekla i d-yeffɣen deg « teklensit Idlisen-nneɣ » ; rnu  ɣur-s idlisen ideg d-jemɛen isaragen i d-yettunefken deg temliliyin tussnanin i yexdem HCA deg useggas 2013 d 2014. Am wakken daɣen ara d-yili ufsar n yidlisen ussnanen ama n tesnilest neɣ n tesnalest tamaziɣt i d-yessufeɣ l’ HCA s lemεawna akked l’ OPU akked l’ONDA. Seg wayen daɣen yettwaregmen ad yili ilmend n ṛṛeḥba-ya tis tesεa, timlilit ara d-yawin ɣef ddublaj n yisura s tmaziɣt. Ad d-yili daɣen umeslay ɣef usaru amaynut i d-yessufeɣ Belkacem Hadjadj ɣef tmeṭṭut yellan d azamul n tegrawla d tlelli Lalla Faḍma n Sumer. Di ttiεad-a ara yekken ṛebεa n wussan, aṭas n umaynut ara yilin, imi sennig n yidlisen ara d-yefser Usqamu Unnig n Timmuzɣa, ad alin daɣen wid i d-yeffɣen ɣer teẓrigin-nniḍen ara d-yettwanecden ɣef demma, rnu daɣen d tagnit akken ad mlilen yimeɣriyen akked yimyura ideg ara ilin wid ara ibudden idlisen-nsen i yimeɣriyen. I zzyada n ttfaṣil ɣef ṛṛeḥba tis tesεa n udlis amaziɣ, tzemrem ad twalim asebter-a n lwab : <a href="http://hca-dz.org/hca-9eme-salon-du-livre-et-du-multimedia-amazigh-bouira/" target="_blank">HCA – 9ème Salon du Livre et du multimédia Amazigh – Bouira</a>

<p style="text-align: right;"> Mokrane Chikhi 

  
 Dda Mḥend : azul a Sriffeg ! d acu i t-xedmeḍ akka ?

 Sriffeg : Aql-i teẓẓɛeɣ izan, aɛyiɣ deg yiman-iw mačči d kra, ula d leḥyuḍ aɛyan deg-i.

 Dda Mḥend : acimi akka i teɛyiḍ deg yiman-ik ? ddunit telha mačči d kra.

 Sriffeg : telha ddunit ! waqila teskeɛrireḍ fell-i ?

 Dda Mḥend : ad iyi-imneɛ Rebbi deg daɛwessu-k. tesneḍ ddadda-k Mḥend yettkellix ɣef medden, ruḥ steqsi akk at taddart ttirni, ak-d-inin akk dda Mḥend d aḥcayci. Yal yiwen yefka-as lkar-iis, yerna s taḍsa d lehcaca.

 Sriffeg : Tenniḍ-iy-d ddunit telha ! anda akka tettwaliḍ lhu-agi-ines di tmurt-a di laɛnaya-k ? imdanen regglen ɣer tmura tiberraniyin, llan wiyaḍ zeggren ilell s teflukin, wa yewweḍ ɣer yeswi-s, wa yeǧǧa din tarwwiḥt-is. Lxedma ulac, tamezduɣt ula, keččini ad qqareḍ telha ddunit-a !

 Dda Mḥend : Amek akka lxedma ulac ! tella, ahat ur –nudaḍ ara kan, «la forge» n taddart ha-tt-an temdel tewwurt-is, yuli-tt uɣebbar. Yya-d ad tt-neldi ad tt-xedmeḍ d aḥeddad. 

 Sriffeg : waqila ḥeqqrent-iyi wallen-ik. Widen ur neɣri ugin ad xedmen d iḥeddaden, nekkini imi d fɣeɣ di tesdawit, ad qqleɣ d aḥeddad.

 Dda Mḥend : Akka tt-waliɣ akka, d kunwi i iḥeqqren amahil-agi n uḥeddad s tsuta-agi d yettnekkaren. Zik-nni s umahil-agi i s-wayess yettwassen yisem n uḥiṭus. At yeǧǧer akken llan si taddart n Mḥaga alarmi d taddart n Ḥura tt-gallan s tenfalit-a : «Aḥeqq sebɛa n zzbari n Yiḥiṭusen», ma d tura imi i ibeddel zmantettgallam s icelɣumen neɣ s tlawin. D «les chômeurs» acḥal d iseggasen-aya yerna tɣunzam amahil-agi n iḥeddaden. 

 Sriffeg : anda sneɣ ad xedmeɣ amahil-a.

 Dda Mḥend : aya mačči d aɣbel, ak-sslemdeɣ, xas akka meqqreɣ di leɛmer, ad iliɣ ɣer tama-k, ayen akk i ssneɣ ak-temleɣ. 

 Sriffeg : tannemirt-ik a dda Mḥend, telliḍ-d allen-iw, lliɣ am win akken yeṭṭsen. Ur ẓriɣ ara akken «la forge»-nneɣ tesɛa amezruy.

 Dda Mḥend : mazal ur ak-d-nniɣ ara kullec, maca ad as-nruḥ s laɛqel kan. Di tazwara, ak-mmleɣ amek ara tettsuḍuḍ lkir d wamek ara tekkateḍ afḍis ɣef zzebra, d uḍerraq n tgelzyam, d wamek ara tneɣceḍ imegran, d wamek ara temziḍ tifruyin d ijenwiyen, ad arnuɣ ak-sslemdeɣ amek ara tettsemmired iḥwicen.

 Sriffeg : nnan-d t-xedmem ula d ibeckiḍen. Ad iyi-teslemdeḍ a dda Mḥend di laɛnaya-k ?

 Dda Mḥend : imir-nni yella ṭṭrad mgal acengu Afransis. Agdud yuḥwaǧ ibeckiḍen. Ass-a acengu yeffeɣ. Tezzi-d talwit nettidir di lehna, iwumi-ten ara ibeckiḍen ass-a ? Ad nexdem allalen i imekrazen, ad yili ahat ad iḥwiǧen imegran, iqubac, tiglezyam… i wakken ad megren, ad neɣcen… imegrazen ttiḥwiǧen iḥeddaden.

 Sriffeg : ah tesmektaḍ-iyi-d ɣef yiwet n tenfalit, acimi i qqaren mi sɛerqent i uḥeddad ad yekkat ɣef zzebra ?

 Dda Mḥend : i kunwi iwumi ɛerqent mačči i nekni, ur teẓrim ansi id tekkam neɣ sani t-tteddum, ur iban d acu tebɣam. Di leɛmer tɛeddam akk 30 n yiseggasen, ur tezwiǧen, ur t-xeddmem. Nekni zik ur nessin ara d acu id lweswas, ur nettrebbi ara «les chômeurs» di taddart. Imal-nneɣ iban am yiṭij, win yeɣran iban yeɣra, win ur neɣri ad yuɣal d aḥeddad. Yečča lmal yefreḥ bab-is. Cfiɣ am wass-a asmi tzehher tḥanut, amzun d taɣrast n tzizwa. Sebɛa zzbari sṭenṭunent, yal yiwen iban cceɣl-is. Ass-a teɣli-d tsusmi, tessewḥac ula deg uzal qayli. A sidi Rebbi, ttɣilek jemmeɛ-iyin ad iliɣ gar wid ḥemmleɣ. Amkan-iw gar wid yemmuten…

<p style="text-align: right;"> Busad Hemmar 

  
 Deg zik-is, Tala-Xlil d yiwet n taddart iǧehden nezzeh deg lεarc n At Dwala di tmurt n Leqbayel.Taddart deg-s aṭas n yiderma d yirgazen n at yiɣil d wat ufud, rebεin n yirgazen s tmira, rebεin-niḍen war timira. Qqaren-d ḥekmen s ẓẓur ɣef tudrin i ten-id-iqerben, tekksen-asen ula d timecṛaḍ. Mi ara ruḥen ad d-kksen timecṛeḍt i webεaḍ n tudrin ttceyyiεen kan rebεin n yirgazen. Ma ruḥen rebεin n yirgazen s tmira, rebεin-nni war timira ad qqimen, ad qablen ma yella-d kra n cekk fell-asen, ad inin nekni ur nesεi ara di taddart annect-a n yirgarzen isεan timira. Ma d rebεin-nni war timira i iṛuḥen, rebεin-nni n yirgazen isɛan timira d nutni iqablen, ad inin am yimezwura. Yiwet n tikkelt, mmsawalen yimeqqranen n tudrin-nni ɣef i iεedda ẓẓuṛ ad nnejmaεen, ad mcawaṛen acu d wamek ara xedmen akken ad ḥerzen ɣef yiman-nsen d nnif-nsen. Yal taddart, tuzen-d tlata n yirgazen, lamin d sin n ṭemman ad mlilen di Tala n At Dwala. Wwḍen s amekkan, qqimen zzin d agraw ttmeslayen yiwen, yiwen; mi yekfa yiwen ad yuɣal wayeḍ. Iṣella-d yiwen ɣef sin yiberdan yenna: ‘‘ llah mselli aεlik ya ṛasul llah, llah mselli aεlik ya ṛasul llah’’ dɣa ibda awal. ‘’Ay atmaten, ayen iḍran yid-neɣ teẓramt, iḍra ula yid-wen. Kksen lmal i yimeksawen-nneɣ, kksen-aɣ timecṛeḍt, ittwakkes sser fell-aɣ. Tura ma nnejmeε ass-agi dagi di Tala n At Dwala alammi tewweḍ tkerza s aḥdid, alammi tewweḍ tfidi ɣer yiɣes,ifukk ṣbeṛ, issefk akken nella, akken i d-nnejmeε ass-agi, ad nedukkel ur nettɣimi ara nemferwazeε am ibawen ɣef lluḥ, yak teẓram awal nnan-t imezwra: bḍu-ten terniḍ-ten. Ihi ass-agi issefk fell-aɣ ad nedukkel, ad nemtawa-t ɣef yiwen n ṛṛay, ad nbedd ɣef yiwen wawal, ad nekfu-t cedda i d-iɣlin fell-aɣ, nekk deg wawal kfiɣ, ma sxesreɣ εfut-iyi, ma uqmeɣ ḥemdullah.’’ Wid i-as-id-izzin, nnan-d akk d awal n lεali. Rnan-d di lǧeṛṛa-s wiyaḍ, mtawan ɣef yiwen n ṛṛay ad d-suddsen yiwet n tmecṛeḍt ara isdukklen akk tudrin-nni akken ara d-sbedden daɣen yiwet n taggayt n yirgazen n at yiɣil ara iqamren wid ad d-iṛuḥen ad asen-kksen timecreḍt. Ssuq i-d-iḍefren anejmu&amp;epsilon,; sewqen imeqqranen n tudrin-nni, uɣen-d izgaren ara immezlen. Yal taddart txelleṣ ayen i as-d-tewwi n yidrimen a laḥsab n wazal n yimdanen i tesεa. Lexbeṛ n tmecreḍt iffeɣ, iwweḍ tudrin d leεruc, slan-as yis-s di yal tama n tmurt. Mmlalen yirgazen n tudrin-nni di Tala n At Dwala, ggan timecreḍt am tid yezrin, qedcen akken uɣen tanumi qedcen. Mmezlen yizgaren, igzem uksum, ibḍa d idura d tuna. Syin, sbeddent yiwet n taggayt n yirgazen n at ufud, wa yewwi abeckiḍ, wa d acaqur, wa d ajenwi, yal wa d acu n leslaḥ i iṭṭef ger yifassen-is. Ddurin isekla ttrajun wid ara d-yasen ad asen-kksen timecraḍt akken ad d-ẓedmen fell-asen, ad d-rren ttaṛ, ad tekfu cedda fell-asen. Wwḍen-d wid itekksen timecṛaḍ, isegras ɣef tuyat, ḥaren-d amzun d imnayen. Inṭeq-d yiwen seg-sen yenna i wid d-yufa ɣer tmecreḍt-nni: ‘’salamuεlikum ’’ Rran-as-id kra: ‘’salam ureḥmatellah lεeslama’’ Inṭeq-d wayed seg wid itekksen timecraḍ yenna: ‘’ah! Timecreḍt n tikkelt-a, tzad, tgerrez aksum-is llah ibarek d ayen kan!’’ Yerna-d wayeḍ di lǧeṛṛa-s yenna: ‘’d tidet! Aksum-a d aleqqaq ala i nekni iwumi ilaq!’’ Refden awal imeddukkal-is qqaren s utihi: ‘’aksum-a d aleqqaq ala i nekni iwumi ilaq! aksum-a d aleqqaq ala i nekni iwumi ilaq!’’ 


<div style="text-align: center;"> Ttεeddin sin sin, mi kfan ad uɣalen wiyaḍ…  
<div>Nneṭqen ɣer-sen wid d-isuddsen timecreḍt nnan-asen: ‘’ad ken-ihdu Rebbi! Ruḥet ɣer cɣel nwen! Timecreḍt ur aken-terza ara’’ Sεuzgen, εeddan aεnan tuna, knan jemmεen deg uksum, ttacaṛen isegras. Wid iddurin isekla qersen-d fell-asen s ibeckaḍ d yijenwiyen d tqubac, zzin-asen-d si yal tama ḥaṛṛen-ten di tlemmast. Wid-nni i tekksen timecraḍ ḥaren deg yiman-nsen, mačči d ayen ara qablen, iffeɣ-iten laεqel, bran i isegras iččuren d aksum, tarewla temneε bab-is. Wid yemmuten, mmuten, wid ijerḥen kkemlen-asen nɣan-ten, ma d wid iṣawḍen rewlen, ḍefren-ten alammi d taddart-nsen. Kra n wakud mbaεd, deg yiwet seg tudrin-nni akked santadawt wat Tala-Xlil, yiwen uxxam issuddes-d yiwet n tmeɣra n rcel. Imiren, ttaren medden urar deg umṛaḥ n taddart, ttasen-d imeddaḥen ittwassnen, snuzun lḥenni. Mi ara tili tmeɣra deg umṛaḥ, d tameɣra n taddart meṛṛa, ttasen-d yilmeẓyen ad nezhen ula si tudrin nniḍen i d-iqerben. Tameɣra n taddart am lǧanaza tessemlili imdanen n lεarc. Iṭij iḍal i tizi, ṭlam icrured-d, isberber ɣef tɣaltin d yizuɣar, ass ifka nnuba i yiḍ. Amṛaḥ i d-yuzgan di ttnaṣfa n taddart, ibda la yettacar. Izrugen i d-ittawin ɣer umṛaḥ ččuren d lɣaci. Ttawḍen-d d tirebbaɛ. Irgazen, tilawin d warrac, ḥemqen akk deg usurif, yal wa ibɣa ad iṭṭef amekkan yelhan, win seg ara d-iwali akk ayen ara yeḍrun di tqaεet. Ad iwali ameddaḥ, aceṭṭaḥ…ad iwali isli. Usan-d yilmeẓyan, ad nezhen ula seg tudrin tiǧiratin. Iḍ ilḥa mi bdan imeddaḥen ttmeddiḥen, snuzun lḥenni. Ttεeddin sin sin, mi kfan ad uɣalen wiyaḍ, akken ttemjadalen s yisefra, anwa ara iɣelben wayeḍ ! Imeddaḥen, ttemseḍfaren, alammi d-yewweḍ nuba n yiwen ittwassen aṭas s yisefra uqriḥen. Ibda icekkaṛ bab n tmeɣra d taddart-is, icemmet at Tala-Xlil, ismekta-d tadyant n tmecṛeḍt. Lɣaci n taddart-nni wwten-as akk afus. Yuɣ lḥal, llan din yilmeẓyen n Tala-Xlil, ruḥen ad nezhen. Iɣaḍ-iten lḥal aṭas, nneḥcamen, uɣen-tent kan mkemmed. Mmyexẓaren gar-asen, msefhamen ɣef wayen d-yewwi ad t-xedmen. Qqimen alammi teḥma tmeɣra, lɣaci zhan akk, bdan ttensaren-d yiwen yiwen, ukren aḍar ɣer deffir, ffɣen-d, wexren-d seg umṛaḥ. Msefhamen, kra ad ruḥen ad d-kksen tislit, kra ad εassen. Ruḥen, kksen-d tislit-nni, wwin-tt ɣer taddart-nsen.Wwḍen ɣer taddart, sbedden taɛessast. Ugaden ma ḍefren-ten-id wat teslit ad ten-id-afen ur ukin ara. Assen, sayqa seg yigenni tayeḍ si lqaɛa, igenni yeɣli-d ɣef tmurt seg waḍu i d-ittsuḍun, i d-ittzuffun s lǧehd. Ayen i d-yufa sdat-s, iqleε-it neɣ irfed-it neɣ iḍum-it. Aḍu ajeffal irẓa-d ifurkawen n yisekla, iḍum iberdan d lexlawi, iqleε ifergan, isṭerḍaq tiwwura d ṭwaqi. Tizeɣwin n taddart, yerra-tent akk d tiεeryanin. Iqremyad i tent-idlen, isnefḍas-iten-id ɣer tmurt, uɣalen d iceqfan. Iferrawen n yisekla bernen deg yigenni am yifrax. Ddunit akk teshurru, tessawal. Yiwen seg yiɛessasen-nni, yesla i uskerwec n uqecquc n tmeɣrust mi t-id-iḍum waḍu, iɣil d imawlen n teslit i d-yewwḍen. Yugad, isuffeɣ aberraḥ : ‘’rwalut, at teslit a-t-in-in da ! Rwalut, at teslit a-t-in-in da !’’ Imezdaɣ ḥaren deg yiman-nsen, iffeɣ-iten laɛqel. Tarewla temnaɛ bab-is, d akessar s akal n At Lḥaǧ . Iffeɣ lexbeṛ, iwweḍ akk tudrin. Slan imrabḍen n At lḥaǧ, ruḥen-d wwin yid-sen ssif d senǧaq. Wwin-d s tedyant amek tella, slan i yal yiwen, semsawin gar-asen. Nnan-asen : ‘‘ Kunwi ma tuɣalem ɣer lexsaṛa, ur treffdem ara aqeṛṛu, ma d wigi ( At Tala-Xlil ) nezmer-asen ’’. S wakka, At Tala-Xlil, guǧǧan d akessar ɣer wakal n At Lḥaǧ, syin sbedden taddart tamaynut. Snuzun tiferkiwin-nsen yellan di taddart taqbuṛt i Wat Yidir d Wat Buɛli, ttaɣen ukessar ɣef Wat Lḥaǧ d Wat Buɛli. Seg yimiren, llan seddaw leɛnaya n At Meḥmud alammi d asmi i tt-id-rran Wat Dwala . Yugra-d wawal, qqaren :‘‘At Tala-Xlil s fṛank u nnefs i inzan ’’: Alammi fkan Wat Dwala frank d nnefs i Wat Meḥmud i d-tuɣal ɣur-sen. Almend n lxir, i asen-ggan Wat Lḥaǧ, yugra-d yiwen unsay: ar taggara n lɣella, jemmɛen-asen cwiṭ si lɣella, yettusemma d leɛcuṛ, ttawin-t d lwaɛda ɣer Sidi Mḥend Lḥaǧ. Uɣalen d iɛeccaṛen-nsen. Si lgirra ɣer da, ikkes unsay-a, maca rezzun ɣer Sidi Mḥend Lḥaǧ deg wass n taɛcurt, ttzurun-t u ttakken lwaɛda.  
<div>  
<div style="text-align: right;"> Ramdane Lasheb  
 
  
 Annar n yedles d tẓuri tazzayrit yesḥasef aṭas s lmut n yiwen n yetri i yeḍwan tizlit tazzayrit ṣenf caεbi, wagi d Buğemεa Lεenqis, i tewwi tmettant tamedit n wass n larebεa 02 deg aggur n ctember 2015 di sbiṭar n Σin Naεğa di Lzzayer tamanaγt, sebba n waṭas it-yeṭfen acḥal n yiseggasen-aya. Buğemεa Lεenqis, issem-is aheqqani Buğemεa Arezqi, ilul ass n 17 yunyu 1927 di tama n La Casba di Lzzayer tamanaγt, deg yiwet n twacult id-ijebden iẓuran di tmurt n leqbayel, imi imawlan-is n tama n Uzeffun. deg seggas n 1939 yewwid agardas n tagara n wulmud, syen ixeddem γer Xali-s d amestejjar. Deg seggas n 1939 almi d 1945, Lεenqis yekcem annar n ccna s tahri, imi yewweḍ γer usirem-is, yewwi isem n tẓuri Lεenqis id-yuγen aẓar deg yisem n unaẓur ameqran El-Σenqa i yellan d mmi-s n tmurt-is di tama n uzeffun, anda i yekkat allalen n uẓawan n yicennayen meqren xarṣum imi ara seklasen. deg seggas n 1957, yelmed tutlayt n taεrabt, anda Cwiter akked Muḥamed Kibayli xedmen-as timsirin n ccna. Syen yessukes-d timusniwin d yinaẓuren i imucaεen tallit-nni, am Ccix Saεid el Meddaḥ, Mestafa Nadur. Di tegrewla Tazzayrit 54/62, Buğemεa Lεenqis yettwaḥbes sγur srabes n lbaḍna n tmurt n Fransa snat n tikkal. Tikkelt tamenzut deg seggas n 1957, tikkelt tis snat deg seggas n 1960. Deg tufγa id-yeffa&amp;gamma,; yuγal γer ccna, anda yessekles tizlit iwmi yeqqar « Djana El Intissar  » yecna γef tmesbaniyin n 11 dujambar 1961, anda i yesfallet i tmunnent n tmurt. Buğemεa Lεenqis yesεa ugar n 300 n tezlatin ger-asent « Ah Ya Ntya», “Rah El γali raḥ » akken i yecna kra n tezlatin s tutlayt n yemma-s taqbaylit « Mektaγ-d temẓi-w. Buğemεa Lεenqis d azamul n ccna d yedles azzayri s umata, yemmut di laεmer-is 88 n yiseggasen, maca xas yemut ayen id-yeğğa d agaruj ur nettfaka. <span style="white-space: pre;"> </span> 

<p style="text-align: right;">  Islam Bessaci 

  
 Tanmehla n yidles n lwilaya n Tizi Uzzu, akked Tiddukkla Tadelsant Tamkadbut, s tallelt n Usqamu aɣerfan aɣiwan n Ait Bouaddou, Asqamu aɣerfan aɣiwan, Axxam n umezgun amniḍan Kateb Yacine, suddsen-d timlilit tis tẓa (09) n tfaska n umezgun n udrar, i d-yettilin deg wussan-agi. Tebda ass-nni n lǧemɛa 16 yunyu, ad tdum alamma d ass n lexmis 23 seg waggur-agi n yunyu ideg nella. Tettili-d temlilit-agi deg tezrigt-is tis 09 deg Tzeqqa n yidles n Tamkadbut, n Ait Bouaddou, deg lwilaya n Tizi Uzzu. D tazrigt i xedmen tikkelt-agi d tajemilt i sin wudmawen yettwassnen deg umezgun, wigi d: Sami Allam (yettwasnen s yisem n Bergaz) akked Ouabdesslam Fadhila (yettwassnen s yisem n Nna Zaazi). Ttiεad-agi, yebda s wudem unsib ass-nni n lǧemɛa yezrin16/06/2017 ɣef 22h00, s yiwet n terbeɛt n ccna i yessuznen akk imferǧen-nni akken ma llan. Tella-d diɣ, tɣuri n tmedyazt sɣur kra n yimedyzen. Ɣef 23h00, yella-d usenεet n tceqquft n umezgun tamezwarut “Yenna-iyi baba”, sɣur tarbaεt Macahu. Ma deg wass-nni n sed 17 deg yunyu 2017 ɣef 22h00, tella-d turart n tceqquft tis snat, s uzwel “Jugurta” sɣur Tiddukkla tadelsant Tigejdit n LNI. Ma d deg wass wis kraḍ d wis ukkuẓ, tella-d turart n 3 n tceqqufin timezgunin. Ass-nni lḥed 18 deg yunyu 2017, ɣef 22h00 uraren-d taceqquft-nni “Ṭaṭa Baṭaṭi”, sɣur tarbaɛt n Iferhounene. Snat-nni-nniḍen ad d- ilint ass-agi n letnayen 19 deg waggur-agi ideg nella, tina n 22h30 isem-is “Tawrent n tiiḥerci” telɛeb-itt-id terbaɛt n Yakourène, tina n 23h00 isem-is “Targit umaziɣ”. Ma deg wass wis semmus d wis seddis, ad d-tili turart n 4 n tceqqufin-nniḍen timezgunin, snat i yal ass. Azekka n ttlata 20 deg yunyu 2017, ɣef 22h00 ad uraren taceqquft-nni “Hassan amaggad”, sɣur Tiddukkla tadelsant Tala n (LNI), syin akin ɣef 23h00 ad d-ternu tceqquft-nni iwumi semman “Aḥiṭus”, sɣur Uxxam n umezgun amniḍan Kateb Yacine. Snat-nni-nniḍen ad d-ilin-d selazekka n larebɛa 21 deg waggur-agi ideg nella, tina n 22h00 isem-is “Bu tfuset ” ad tt-id-urar Tiddukkla tadelsant Noumidia n Oran, tina n 23h00 isem-is “Aɣerbaz”, ad tt-id-urar Tiddukkla tadelsant Imɣi n Iferhounene. Ma d as n lexmis, ad d-yili usenɛet n snat n tceqqufin n umezgun tineggura deg temsizzelt-agi. Tamezwarut d tina n 22h00, iwumi fkan azwel “Tagelda”, ara d-turar Tiddukkla Tigemmi n Tifrit n Bgayet, syin ɣer-s tis snat ad d-tili ɣef 23h00, isem-is “Seg wasmi ur tefri ara”, ad tt-id-turar Tiddukkla tadelsant Tagmat n Ait Ouaneche Ma d ass aneggaru 23 deg yunyu 2017, ad d-tili tukci n yigerdasen n usebɣes i wid yettekkin deg temlilit-agi tis 13, am wakken daɣen ara fken arrazen i tlala tceqqufin i d-yufraren, akked d tmeɣra n taggara si 21h30 d asawen.

  Ghani Amazigh 

  
 Sebt-nni yezrin , Tiddukkla n yimaziɣen ABAAME i iqedcen di tama n usammer n tmurt n Fransa, thegga-d i lmend n usfugel n umenzu n yennayer n yimaziɣen useggas 2967. yiwen n leqdic d amerkanti. Tasebḥit, tella-d yiwet n terbaḥt n yiḍebbalen n tmurt n leqbayel akked timsikent n tlemẓyin s tqendyar n tlawin n temnaḍin n tmazɣa yemxalafen : Icelḥiyen, Leqbayel , Icawiyen, Imaziɣen n Waṭlas n Lmaruk..atg, yeddan di tlemmast n temdint almi d Amraḥ n Ssuq n Forbach. ’’ Iswi-nneɣ deg tmeɣra-agi , d abeggen n leɛyawed d wansayen-nneɣ, neɣ idles amaziɣ s umata i yimezḍaɣ yettidiren di temdint n Forbach, am wakken, daɣen, ara nesseɛlem tarwa-nneɣ i ilulen di tmurt n Fransa s yidles n lejdud-nsen, i wakken ad seḥbibren fell-as’’. Akka i aɣ-d-yenna Mass Ahmed Benhamouche, s yisem-is d imḍebbar di Tdukla ABAAME. Syin akkin, ikemmel leqdic s yiwet n temsikent n waṭas n tɣawsiwin ; idlisen n tmaziɣt, llebsa akked d tsawer n tudrin n tmurt n leqbayeld, tudrin n Rrif n Lmerruk d kra n yimagraden n tɣamsa yuran ɣef umezruy n yennayer. £er yiḍ, yekfa leqdic s yimensi n yennayer akked yiwet n tmeɣra n ccdaḥ d le défilé de mode i d-jemɛen tiwaculin timaziɣin akked d irumyen yettidiren di tama n usammer n fransa. S wakka, ad yeqqim wass n umenzu n yennayer d azamul n nekwa ɣer yimaziɣen deg umaḍal merra. Yennayer ameggaz i yimaziɣen anda ma llan. 

<p style="text-align: right;"> B.Benhamouche 

<div> 
  
 Tafaska n sinima amaziɣ “ isni n wewṛaɣ “ id yettilin yal aseggas deg temdint n Agadir di Lmaruk di tedwilt-is t-is tesɛa, tessuli leqdic-ines menbeɛd tlata n wussan anda isura n tmaziɣt id yekkan si yal tamiwin n tmazɣa mɛabbaren bay-gar-sen ɣef arraz amenzu “ isni n wewṛaɣ/ la couronne d’or” . Wid iḥadren i tfaska-agi walan aṭas n isura di yal ṣṣenf n sinima ( isura ɣezzifen, isura wezzilen, imesliɣten-documentaires..). Yuɣ lḥal azal n 25 isura id yettikkin deg temzizelt-agi . Isura-agi yettikkin di tfaska n yisni n wewṛaɣ ɛadden deg aṭas n tzeɣwin n sinima di temdint n Agadir , dayen-nni is yernan azal imi s wakka aṭas n yemferǧǧên i sen-iwaɛan . 

 Taseqqamut yellan di lmendad n tfaska-agi tefka arraz amenzu i wemsarug ‘(cineaste) Mohamed Abaaram ɣef usaru-ines “Bu tfunast”. Si tama nniḍen arraz aɣelnaw n yidles amaziɣ n IRCAM yuɣal i bab-is Said Belli ɣef usaru-ines wezzilen “bab n Lpicakala”.

 Si tama nniḍen arraz amenzu n tamlilit ( meilleur rôle) yuɣal i usaru“ ccna n izeḍcen” n bab-is Mass Berkennou Ali. Ma yella d arraz n uzeffan ifazzen iṣaḥed Cherif Azrou yuraren deg usaru-agi. Am akken diɣ yuɣal warraz amenzu n isura wezzilen i usaru ‘ tiɣri n tsusmi”.

 Tazafent yewwi arraz amenzu d Sabrina akked Khadidja Amezyan yuraren tamezwarut deg usaru “ Tiɣeṛsi” akked usaru “ assegil”.

 Mass Berkennou Ali iṣaḥed-it-id diɣen warraz n siinaryu ifazzen ɣef usaru –ines “ ccna n izeḍcen”. Si tama nniḍen asaru imselɣet ( documenataire) ‘ tiɣri n tilawin”n Mass Sofiane Aaraichi d netta umi yuɣal warraz deg ṣṣenf –agi n sinima.

 Ma yella d arraz ameqqran “ isni n wewṛaɣ” iṣaḥed tarbaɛt yellan deffir usaru “ assigil’ id yessufeɣ mass Ouasih Abedelaziz. 

 Di taggara n tfaska tuɣal tajmlit i Mass Tarik cabbage” yellan i lmendad i tfaska-agi , am akken diɣen tella tmeɣṛa n uẓawan anda is tuɣal tajmilt i Matoub Lounes s lmendad n taɣect n tcennayt talmanit Uli Rohde id yecnan tizlatin n yitri n tmazɣa Mass Matoub Lounes, uqbel a tt-id yeḍfer ucennay Juba id yewwin ula d netta acḥal n tezlatin n unaẓur-nneɣ ameqqran.

<p style="text-align: right;"> Ait Slimane Hamid  

  
 Yal seggas, deg wass n 03 deg aggur n bujambar tettuγal tejmilt i yimaεder di 04 n tγemmar n umaḍal, imi yettewεeggen ad-yilli d ass agreγlan-nsen. Γef aya tiddukla n yimeεddar d  temzizelt n tinis n tabla ilfayda n yimaεddar n uγarbaz CMP n Wizgan. yemddukal-nsen n temnaḍt n Wizgan, tella di ttiεad imi id tessudes yiwet n tmeγra γef dema deg uγarbaz n yimaεder id-yezggan deg taddert n At Sidi Σmer, d tajmilt meqren i yuγalen i yimaεdar. Tamesbanit-agi ḥedren deg-s deqs n yinebgawen, am yimawlan n yimaεder id-yussan di tγiwanin yemgaraden, am Wizgan, At-Zikki, Imsuḥal, Ifiγa, Iεekkuren d tid niḍen, rnu kra n yemḍebren n tγiwanin. Maca, imawlan n yimaεdar, fursen tagnit, mlalen akked imejjayen n tnefsit d  yemḍebren n uγarbaz-agi, anda imeslayen γef ugguren  d iεewwiqen id-ttmagaren yal ass, am ayen icuden γer ttawilat n uṣiweḍ, laεḍil id-yettilin di laxlaṣ n yimaεdar. Si tama niḍen  ula d imaεdder begnen-d lγiḍ-nsen imi sḥasfen aṭas γef deqs n wugguren, anda isuturen zyada n tedrimt isen-d-ttakken yal aggur, asuter n yimukkan n lxedma d waṭas niḍen. Iwesmekti, tajmilt-agi tella-d s lemεawna n tfidiralit n waddal n yimaεder n lwilaya n Tizi-Wezzu, anda id-sudsen tamesbanit n waddal, am tazla akked Γer tagar, imaεdder d yimawlan-nsen sutren izzarfan d uwennaε n tegnatin n tudert-nsen n yal ass, mačči n yiwen n wass.

<p style="text-align: right;"> Islam Bessaci 

  
 Tettheggi Tdukkla Tadelsant Adrar n Fad n tɣiwant n Ayt Smaɛel deg Bgayet i teẓrigt tis seddis n tfaska n uqennuc ansayan ara yilin ussan n taggara n wayyur n ɣuct i d-iteddun. Dɣa d tagnit akken ad tuɣal tejmilt i snat n temɣarin i aɣ-yeǧǧan taggara-a, Nna Taseɛdit d Nna Zineb, imi zgant ttbaddadent i yal tafaska n yiqennucen i d-tettheggi tdukkla. I lmend n waya, teɛna tiɣri akk tulawin n Ayt Smaɛel i iran ad kkint deg tedwilt n useggas-a, deg-s aḥraz n lɛada deg-s amennuɣ. Ilaq kan fell-asent, ad aznent ɣer uxxam n tdukkla kraḍ (3) n yiqennucen mgaraden, i yebnan s yideqqi, s wudem ansayan, send azemz-a: 15 ɣuct 2017. Tella tesqamut yessnen ara d-ifernen ayen yufraren seg wayen ixussen. Tid ara d-yufraren, ad asent-ttunefken warrazen, d asnemmer diɣ d asebɣes ɣef uwenneɛ n uqeddic n usider n tgemmi-a turtangawt. Imi seg zik n zik d tameṭṭut i yellan i lmend n uḥraz n tgemmi d yidles. « D ayen yelhan wayen i d-tettheggi tdukkla n Udrar n Fad. Aya, d ccan i yidles-nneɣ d ccan i nkenti. Ihi ilaq ad nekki s waṭas». D awal n yiwet n tmeṭṭut seg Ayt Smaɛel. Ad d-nesmekti kan d akken ar tura asihar-a adelsan, d adigan kan, maca ɣer sdat yezmer ad yebdel uẓayer-ines, ad iḥaz tilisa ibeɛden n yidurar.

   M. K. 

  
 “Tamaziɣt mazal-itt di timawit. Ccna teṭṭef amkan d ameqran. Ma d tamedyazt ɣas akken nesεa imedyazen igerrzen, ifazen, maca ur nessaweḍ ara ad nejbed agdud-nneɣ. Qlil, ass-a, umdan ara yessiwḍen ad aɣ-d-iɣer asefru n tsuta-nneɣ, rnu mačči d idlisen i ixusen”

  Deg tazwara anwa i d Mass Ben Taleb Brahim ? 

 Lluɣ deg 20 yennayer 1947 deg taddart “Tiqiccurt», lεerc n At Wasif. Din i d-kkreɣ, ɣriɣ din alarmi d 1962. Syinna kemmleɣ deg Tizi Uzzu, Delles d tsedawit n Lezzayer 1973. Syin xedmeɣ d amessinen deg uɣlif n yilemẓiyen d waddal. Syin daɣen xedmeɣ d amassay n tsileɣt, tafrant d unekcum ɣer uxeddim (…). Qedceɣ d kra n tidukliwin tiɣelnawin n tmurt-nneɣ, alarmi d aseggas 1984. Lliɣ d ameltaɣ n Ugraw Imaziɣen n Paris (seg useggas n 1969) u d agdad asebbak n tsaɣent n yizerfan n umdan (1985) … Ma deg useggas n 1997, ffɣeɣ s tgellawt n tezwert…

  D acu i d tamentilt i d ak-yeğğan ad taɣeḍ abrid n tira ? 

 Ameksa mi ara yeqqim, ad ineğğer aεekkaz swayes ara yenher lmal-is. Nekk ttaruɣ I wakken ad sedhuɣ iman-iw, d win neɣ tin i iḥemmelen awal-iw d leqdic-iw. Ayɣer tira ? Alaxater siwa nettat ara d-yeqqimen.

  Ahat tadukli-k d Dda Lmulud d Muḥya i d ak-yellin allen i tira ? 

 Dda Lmulud, afud-is meqqer. D yiwen seg tgejda n tmussni n tmaziɣt. Rnu-d ɣur-s Dda Muḥend Arab uɣur nelmed tirrugza, am nekk am yimeddukkal-iw I yi-icuban. D tidet, imi tikti tamezwarut deg ubrid n tira, tusa-iyi-d seg wasmi I ɣriɣ ungal-nni «Mmi-s n yigellil» n Dda Lmulud n At Caban.

  I melmi tebdid tira s umata, ladɣa tamedyazt ? 

 Bdiɣ tamedyast am tezyiwin-iw di temẓi. Meḥsub asmi i d-bdant tlufa n ddunit, uguren n temẓi, lɣerba, tanessuft… D tamedyazt ideg uffiɣ ddwa d talwit.

  Acḥal n yidlisen i d-tessuffyeḍ yakan ? 

 Ar ass-a n wussan, suffɣeɣ-d yakan sebεa n yidlisen s tmaziɣt. Amezwaru isem-is “Timsal”. Ma d wis sin isem-is “Akala n ufaris n uceṭṭiḍ aqeṭni”. Ma d wis kraḍ isem-is “Tajerrumt n tmaziɣt s ccna», sazergeɣ-t-i-d snat n tikal. Ma ukuẓ d amawal n (40.000) n wawalen, uriɣ-t s snat n tutlayin, tamaziɣt -tafransist. Semmaɣ-as ‘’Ccix-iw’’, yerna sazergeɣ-t-i-d tlata n tikal. Ma d wis semmus, d amawal daɣen, semmaɣ-as “Amawal n tmeɣra s tmaziɣt”. Ma d wis seddis d “Amawal (6.000) n yinzan s teqbaylit”. Ma d aneggaru d amawal-nni n 90000 n wawalen, semmaɣ-as daɣen ‘’Ccix-iw’’. Uriɣ-t s snat n tutlayin, tamaziɣt / tafransist.

  S wacu n tutlayin i d-ffɣen ? 

 Am wakken yenna: J. Elmouhoub Amrouche : ɣas ttaruɣ s l’«A.P.I» ur zmireɣ ad ruɣ neɣ ad xemmeɣ siwa s teqbaylit. Ihi ula d nekk s teqbaylit i ttaruɣ, ula d idlisen-iw ffɣen-d s teqbaylit.

  Anwa adlis i d-ak-yuwin aṭas neɣ i yenzan aṭas deg ssuq ? 

 Idlisen i yi-d-yuwin aṭas neɣ I yi-ilḥan aṭas deg ssuq, d sin-nni n yidlisen: tajerrumt n tmaziɣt s ccna akked umawal-nni Ccix-iw (kter n 9000) imadyanen i yenzan.

  Ma nuɣal-d ɣer tmedyazt, acu n yisental iɣef tettaruḍ tamedyazt-ik ?  

 Isental iɣef ttaruɣ tamedyazt-iw, uwiɣ-ten-i-d seg tmetti-nneɣ taqbaylit, lḥasun mačči yiwen neɣ sin, gar-asen : tayri, tamaziɣt, timetti, tirugza…

  Amek i ilaq ad yili umedyaz ? 

 Amedyaz ɣur-i d amussnaw. Illaq ad iɣer ulawen n lɣaci, s awal-is ad ilawi, ad immel abrid ara nawi. Ilaq ad yili d amedya deg tmetti-ines, ɣur-s ara ttwalin medden i wakken ad ḍefren abrid-is.

   ara asen-tiniḍ i yimedyazen d yimyura imaynuten ? 

 Ur ttketiret ara awal, tameɣrut tettεawan ccfawat. Fukket asefru-nwen s yinzi akken ad as-alsen medden taɣuri. Ilaq s kra n wayen ara tarum, ad yesεu izen deffir-s. Ilaq daɣen ad tarum ayen swayes ara testenfeε tmetti-nwen. Ad asen-iniɣ afud igerrzen d tikli ɣer sdat.

  Ma nuɣal-d ɣer tira-k, yadra deg unadi ladɣa ɣef wawalen iqburen, neɣ imawalen i d-tessufɣeḍ, tufiḍ-d uguren ? Ḥkku-aɣ-d ɣef tiremt-ik deg leqdic-a ? 

 Uguren neğren abrid i umdan. Ttεawanen bab-nsen. Maca simal ttqellibeɣ, simal ttafeɣ-d u ttissineɣ idles n lejdud-nneɣ. Zehhuɣ, ferḥeɣ ɣef aya I bɣiɣ ad snezheɣ imerɣriyen-iw.

  Xas akken tettaruḍ tamedyazt, ungalen, maca tezwareḍ deg yimawalen, yadra i wacu ? 

 Sebba tamezwarut, imi agerruj-agi n lejdud-nneɣ skanayaɣ- d tadelsa d tɣerma n yimaziɣen. Tis snat imi imɣaren la ttmettaten u ttawin yid-sen kra din. Tis kraḍet, imi daɣen jmaɣ-ten-id i warraw n warraw-nneɣ akken ad ten-sqedcen, la ten-teẓẓuɣ, wa ad mɣin ma yebɣa Rebbi…

  D acu i d tamuɣli-k ɣef tsekla n udlis amaziɣ ? 

 Tamaziɣt mazal-itt di timawit. Ccna teṭṭef amkan d ameqran. Ma d tamedyazt ɣas akken nesεa imedyazen igerrzen, ifazen, maca ur nessaweḍ ara ad nejbed agdud-nneɣ. Qlil, ass-a, umdan ara yessiwḍen ad aɣ-d-iɣer asefru n tsuta-nneɣ, rnu mačči d idlisen i ixusen.

  Tamaziɣt tuweḍ ɣer uswir-is neɣ ɣer umkan-is i d as-ilaqen neɣ mazal ? 

 Mazal u mazal «Iḍul sanida ara nruḥ», maca akken yebɣu yili lḥal, nekkni ur nḥebbes ara. Iswi-nneɣ ad t-naweḍ i wakken, yal yiwen yal yiwet deg-nneɣ, ad ixdem ayen yessen d wayen yezmer.

  D acu tssewjaḍeḍ ɣer sdat ? 

 Nnig mraw d sin (12) n tsellayin i yigurdan d imawlan-nsen ur ttεeṭṭilent ara ad d-fɣent, aya s tmaziɣt. Ma s tefransist ɣur-i yiwen n wammud n tmedyazt n temẓi.

  Awal-ik n taggara… 

 Nekk seg wid-ak ismenyafen tigawt am tira, ɣefr lhedra n waḍu. Nettaru-d ayen nessen, win neɣ tin ibɣan ha-ten-in ɣur-s. Wid ibɣan xir n wakka, ad ten-id-yaru neɣ ad ten-id-yarrew. Ma segmeɣ lḥemdu Lleh, ma ḍelmeɣ staɣfir Lleh. Tanemmirt i uɣmis-agi-nwen ɣef leqdicat-is, tanemmirt i kečč daɣen a Abdelghani.

<p style="text-align: right;"> Adaoun Abdelghani 

  
 Tanmehla n yidles n temdint n lwilaya n Bgayet akked Tiddukkla Tadelsant Itri n Akbou, s tallelt n waṭas n yimεiwnen, gar-asen La Dépêche de Kabylie, suddsen-d timlilit tis mraw n tfaska taɣelnawt n tmedyazt tamaziɣt n Soummam, i d-yellan seg 22 alamma d 25 deg duğember 2016, deg uxxam n yilmeẓyen Abderrhmane Fares n Akbou, deg lwilaya n Bgayet. Timlilit-agi, gan-tt d tajmilt i sin n yimedyazen imeqqranen iqbayliyen: Mass Malek Houd akked Mass Salem Amrane. Ttiεad-agi, yebda s wudem unsib ass-nni n lexmis yezrin 22/12/2016 ɣef 14h 30m, deg Uxxam n Yilmeẓyen A. Fares s temlilit n d yimedyazen d umeslay sɣur kra n yimḍebbren d yiεeggalen n tiddukkla. Ґef 15h, yella-d usenεet n yiwet n tceqquft n umezgun “Jules César”, sɣur tarbaεt Asirem n Akbou. Ma ɣef 21h, tella-d temllilit gar yimedyazen d tesqamut n ufran. Ma deg wass-nni n sem 23 deg duǧember 2016 ɣef 10h, yella-d usarag n Zoulikha Moulai (d taselmadt n tmaziɣt deg tesdawit n Bgayet) s usentel «Asurif i d-telḥa tmedyazt taqbaylit deg umezruy d usnerni-ines». Ma ɣef 13h 30m, tella-d tmenna n yisefra sɣur Mass Salem Amrane, yetbeε-it-id uskasi sɣur wid iḥedren. Ma ɣef zzuğ d uzgen n tmeddit, yella-d uḥric amezwaru n temsizzelt n tmedyazt alamma d 19h, ma ɣef 20h 30m, yella-d usikaw adelsan ( d ameslay gar yiεeggalen n tesqamut d imedyazen ɣef talɣa, asusru, lebni n usefru…) deg Uxxam n Uselmed n Tẓuri.<span style="white-space: pre;"> </span>Ma d deg wass wis kraḍ 24 deg duǧember 2016, yella-d usarag n Massa Lynda Ouatah (d taselmadt n tmaziɣt deg tesdawit n Bgayet) s usentel «Tamedyazt n tmeṭṭut». Ґef 13h 30m, tella-d tmenna n tmedyazt sɣur Mass Malek Houd, yetbeε-it-id uskasi sɣur wid iḥedren. Ma ɣef 14h 30m, yella-d uḥric wis sin n temsizzelt n tmedyazt alamma d 19h. Am wakken daɣen i d-yella usikaw adelsan deg Uxxam n Uselmed n Tẓuri, am winna n wass-nni n lğemεa.<span style="white-space: pre;"> </span> Ma d ass aneggaru 25 deg duǧember 2016, tella-d tukci n yigerdasen n usebɣes i wid yettekkin deg temlilit-agi tis mraw, am wakken daɣen fkan arrazen i tlala i d-yufraren, akked d tmeɣra n taggara si 9h n ssbaḥ d asawen. Am wakken daɣen i d-yellan usenzi s ubuddu sɣur waṭas n yimyura d yimedyazen, ɣef teɣizi n 4 wussan-agi, nezmer ad d-nebder gar-asen: Ahcene Mariche, Adaoun Abdelghani, Yousef Harouni, Idir Bellali, Brahim Ben Taleb, Kenza Djourdjoura, Mohamed Nait Abdellah…atg. Ma d ayen yeεnan arrazen, llan-d tlata, i kraḍ n yimedyazen ara d-yufraren. Acu kan d arrazen imzumal (symbolique) kan imi iswi n temlilit-agi mačči d arraz, d asnerni n tmedyazt taqbaylit, ɣef leḥsab n yiεeggalen n tiddukkla-a tadelsant. Dɣa yal yiwen seg tlata-nni i d-yufraren, ad as-id-suffɣen kraḍ-nni n yisefra swayes i d-yufrar d adlis (ama i umezwaru ama i wis sin d wis kraḍ). Azal n 88 n yimedyazen i yemḥezwaren ɣef tlata n yimeḍqan imenza, usan-d seg ṭam n lwilayat: Tizi Uzzu, Tubiret, Lezzayer, Bumerdas, Blida, Sṭif, Tamenrasat d Bgayet. Ad d-nesmekti kan belli tiddukkla-agi “Itri Adelsan n Akbou”, tebda leqdicat-is s wudem unsib ass n 2 deg meɣres 1976. Ma d tafaska-agi, tebda deg useggas n 2005, yal aseggas yettili-d deg-s umaynut. Gar wayen txeddem tiddukkla-a yal aseggas ad naf tafaska n umezgun, tin tmedyazt, asfugel n Yennayer d 20 Yebrir…atg.

<p style="text-align: right;"><strong style="text-align: right;"> Ghani Amazigh 

  
 Ugar n 300 n terwiḥin n yizzayriyen i iruḥen d asfel ass n 17 deg tuber 1961 deg tmesbanit i d-yeḍran deg tmanaɣt n Fransa, Paris. Ass-nni, ssuturen yizzariyen tilelli s taɣect-nsen kan deg yiberdan, meɛna tqubel-iten-id Fransa s rsas

 Armi yeḍra wayen warǧin deg umezruy-is atrar. Akken i yeqqim yiḍ-nni n twaɣit, d uffir u d tacmat i talsa, ladɣa i Fransa. Armi ɛeddan ugar n 40 n yiseggasen i yebda i itekkes wadal ɣef twaɣiyin-agi n 17 deg tuber 1961. Itekkes uɣebbar fell-asent imi bdan ttarun kra fell-asent. Ula seg tama n Lezzayer, ur d-yelli ara umeslay fell-as s waṭas deg tazwara-nni n timunent imi ɣef wakken i d-qqaren kra, imḍebbren n yimir ur bɣin ara ad fken ccan ameqqran i wid yellan deffir n tnekra-agi. D iɛeggalen n tfidiralit n Fransa n FLN i d-yessawlen ɣer unejmuɛ i wass n 17 deg tuber 196, aya imi i d-yeffeɣ yiwen wulɣu sɣur imḍebber n yiɣallen n laman n temdint n Paris, maurice Papon, anda yegdel aḥewwes i yizzayriyen deg yiberdan n tmanaɣt akked leqrubat-is, deg yiḍ gar 20h ar 5H30. Ihi, tameddit n wass 17 deg tuber 1961, ugar 30 000 n yimdanen i d-yeffɣen s yiberdan n tmanaɣt n Fransa, Paris. Ffɣen-d am urgaz am tmeṭṭut, ffɣent ula tiwaculin s warraw-nsent imeẓyanen. Syin, ẓedmen fell-asen yiɣallen n laman n Fransa, u teḍra twaɣit. Azal n 327 n yimesbaniyen i yettwanɣan s rsas, rnu d luluf n yimejraḥ akked wazal n 15 000 n yimdanen i wwin ɣer lḥebs, mebla wid i d-nfan ɣef Lezzayer. Aṭas, diɣ, n tfekkiwin n wid ḍeggren ɣer wasif n La Seine i yufan umebɛed. I wacuɣer akk anect-a ? Sebba tameqqrant n waya, d leqdic ameqqran n tfidiralit n Fransa n FLN i yettɛawanen aṭas ṭrad n Lezzayer, imi i d-tejjamaɛ aṭas n yidrimen swayes tettɛawan amennuɣ deg tmurt. Ugar n 130 000 n yizzayriyen i yettbezziren imir. Amennuɣ ɣef tlelli n Lezzayer, yewweḍ ɣer tlemmsat n Fransa. Ihi, imḍebbren n yiɣallen n laman Fransa, ladɣa seg wasmi i yella ɣef uqerru-nsen Maurice Papon deg Paris, bɣan ad mḥun later n umussu-agi i yefkan afud ameqqran i tegrawla tazzayrit, seg tama, am wakken i tcewwel akken iwata tamanaɣt n Fransa, seg tama-nniḍen. Astqsi i d-yeqqim ar tura, amek tezmer Fransa ad tekbel ɣef twaɣit am ta ugar n 40 n yiseggasen : ur yelli win i tt-yewwin deg wawal, ama seg tama n tɣamsa, ama seg tama tasertit ?

  Hocine Moula 

  
 S yisem-a n “TV4“ i tettwassen s waṭas terga (chaine) tis rebɛa n tmaziɣt. Ass-a, ugar n sebɛa n yiseggasen segmi i d-tennulfa, yal yiwen amek i tt-yettwali d wamek i t-tejbed. Dɣa, ilmend n wayyur-a n remḍan i yekfan melmi kan, heggan-d yimḍebbren n terga-ya yiwen n wahil ara yeččaren uḍan n ɛawaz n wid yettwanasen lemri n tiliẓri. Yuɣ lḥal, ahat aṭas i yessaramen, ama d izeffanen (comédiens) neɣ d imferrǧen, lemmer zun tafarest (production) i d-yettilin meqrub remḍan, d usenɛet-nni, tecba winna n wussan nniḍen n useggas. Ma nuɣal-d ɣer yisura i d-iɛeddan deg remḍan, llan kra d inmettiyen (sociaux), llan kra d idelsanen, am wakken caḍen wid n unnecraḥ d taḍsa. Ma nemmeslay-d ɣef tedwilt n usewwi n wučči, ɣas tehwa i waṭas n tlawin, maca ɣur wiyaḍ ula d azwel-is « Chef di tkuzint » yewwi-d yili yettwaseggem ugar ɣer tezwawt. Tadwilt n « Azrar n wass » i d-ilemden ɣer tinna n « Xatem Sulayman », ur d-ferrnen isteqsiyen n yidles amatu i yeɛnan medden merra. Ɣer 20sr30, tettɛedday-d tezrart « Bergaz », ideg i d-iban amzun yebɣa umsufeɣ-is ad d-yeg « Axxam n Dda Meẓyan » akken nniḍen. Dima yuder uswir imi wid yetturaren ttmuqulen kan amek ad sseḍsen, tefra tfukk. Meqrub 21sr00, tella tettɛedday-d tedwilt « Tixeffet n unecraḥ » d ayen yettwassnen s « lkamira yeffren », am tinna daɣen n « Almi d tura ». Dɣa, aṭas n medden i yesḥassfen amek seg tama d targa n tmaziɣt, seg tama ɛerrḍen-d wid ukud ara mmeslayen s tutlayt tayeḍ. Ɣur kra daɣen, asaru n « Asirem » yebɛed akken ad d-yaweḍ « Tinifift » ideg tella tmaziɣt d ucebbeḥ n wawal xersum. Nesteqsa kra n medden ɣef waya imi nwala yal wa yesɛa tamuɣli. Nebda-tt sɣur yiwet n tmeṭṭut deg Ayt Smaɛel. «Mi ara terẓeḍ remḍan, ad tebɣuḍ ad twaliḍ ayen iwatan, nekk d « Bergaz » i yi-d-yettqabalen». I d-tenna s ubhat. Ulama tuget n wid yettwalin targa-ya d tulawin neɣ d timɣarin, maca llan daɣen ula d ilemẓiyen d yimɣaren i yeṭṭafaren targa i ten-id-yettlaɛin s tmeslayt-nsen. Dɣa, yiwen n yimferreǧ seg Bgayet yebra-d i waya: «Nella nettmeslay ɣef yimasriyen, tura atan nɛedda-ten deg wurar adday !».

<p style="text-align: right;"> Mhenni Khalifi 

  
 Ilmend n ddurt n usmekti n wass amenzu n unbir n tegrawla n 1954 , imezdaɣ n taddart n Ulma Wagnan di tɣiwant n Yiɣram, ldin s wudem unsib timeqbert tamaynut i 40 n yimeɣrasen i d–tefka taddart n tegrawla n 1954. I lmend n waya, heggan-d yiwen n leqdic d amerkanti . Di tazwara, yella-d s usrusuy n tmuqint n yijeǧǧigen d dqida n tsussmi i usterḥem ɣef yimeɣrasen n tegrawla n 1954. Ɣer lehwi n 10h00, telli n yiwet n tzeqqa yettuheggan i timsikent ideg i d-seknen tṣawer n yimjuhad d yimeɣrasen n taddart d wiyaḍ-nniḍen akked kra n yidlisen d yimagraden yettwarun ɣef umezruy n tegrawla n lezzayer. Syin akin, yettunefk wawal i yimjuhad akked tulawin n yimeɣrasen; yal wa yefka-d taganit-is d cfawat ɣef umennuɣ n kra n umeɣras yessen di lawan-nni n tegrawla, am wakken i d-mmeslayen kra n yemjuhad i d-yussan di temnaḍin-nniḍen n tmurt ɣef umennuɣ i d-yeḍran deg udewwar n Yiɣram ddaw taddart n Yiɛemmuren deg unebdu 1958, ɣef i d-yemmeslay umjahed amyaru n umezruy Djoudi Attoumi deg udlis-ines ɣef umezruy n n lwilaya III. Yekfa leqdic i d-heggan Wat Ulma Wagnan s ufraq n kra n warrazen i twaculin n yimjuhad d yimeɣrasen d wid i d-yefkan afus n lemɛawna. Ad d-nebdar gar-asen imdebbar n luzin yaourt Soummam Lounis Hamitouch di lebni n tmeqbert-agi, am waken i ireggem s lebni n usalay ideg ara d-ttwajemɛen yimagraden , d iselsa akked d dduzan seqdacen yimjuhad di lawan-nni n tegrawla.”s yiwen n usalay am wa, asmi ara ifak, ad d-qimen cfawat n umezruy n tmurt-nneɣ d wansayen n lejdud—nneɣ i tsutwin i d-yettnekkaren akken ad zren ansi i d-kkan , I wakken ad asen-iban wanida teddun ‘’, i d-yenna Mass Sofiane Benkerrou d aɛeggal n lɛuqqal n taddart. 

<p style="text-align: right;">   Brahim Benhamouche  

<div> 
  
 Mi tekres , ttaḍnan iduḍan deg fettuy. Ulac tiyersi i iṣeɛben i tulya am tiyersi yurzen yixef. Ulac lehlak i iweɛran am ticki  d  “wayeḍ”  deg ubdil n  yiman-is. Lermi yettuɣal-as d aɛdaw, isem-is yezuɣur-it am yir aɛlaw. Timadit n umdan tesbedd rkiza-s ɣef “Nek” n yiman-is akked “ Nek’’ n tmeti-s tin deg i d-yefruri.  Mi yenqedwa wa, yegla s wa. Iɣisi yellan  yettak lemqud  i yiɣisan. Tiɣersi i d-yenulfan tesawel i tɣersiwin ad  d-yenulfun. Tajbirt d akellax, aslaɣ d asmerqaɛ. Lmenɛa, netta,  yettban d awezɣi.

  Anṣib   n wumdan yesruḥen  lǧera n yiman-is:  d lxiq akked ubqenaḍ. Xas nnig tmurt i teddu , ixef-is yekcem di tzuliɣin n wammus. “ Nek” ines yeblaɛ deg uzabuq n yilem. Afeggag ɣef wacu iẓeṭ  tudert-is, xerben wulman-is.  D tarigla n tizelgi i yesustuyen  lɣerza-s.  Deg allen n wallen-is, ala tugdi akked lweḥc i yesebraqen. Yedubbez  lebɣi deg ul-is. Wejir yurza asirem-is.

 Anwi i d netta?  D acu-t netta? Ansi i d-yekka ? S anda i teddu ( ma tidet yedda) ?  D tuttriwin ixebcen di lmux-is .  Xas akken yesteqsa, lejweb (xas ma yella) i tecceg ɣef yiles-is. Yezzi s weɛrur i tidet yellan.  Ibeddel taglimt s waglim, xas deg ul-is yeẓra  ayen iqedren isɣaren d-agelzim. Ccefra d leqdiɛ n ssif. Zebṛa d tablat  n lḥif. Afḍis d tiyita uɣilif. Awdec ma iḥur,  ayen i tt –iḥuren d lemhiba n bessif. Ur nuffi lḥebs iweɛran am  lqefs deg waḥlen  wallaɣen !

 Akka i tedra d wid yettraǧǧun anṣib deg alluḍ. Teḥfa tidmi. Nefqen-d ayen ur d- n-ttewwa. D awram n yir iɣsan wuɣur  iɣ-id sawlen. Yella di tmucuha:  “ffked awarum, ak rruɣ  s rrum”.  Tisedṣa ma ɣer Ɛica m yiɣden i tella , imeṭṭi ɣer Mḥend bu tkerciwt yugar . Nesla asmi id mlalen. Nejmaɛen , harden, nnan. Ayen ɣef acu nejmaɛen  allaɣ ur t-yegzi. Ayen id nnan lbal-nneɣ ur t-yefri.  Deg senqud n tqanuẓin , ala d imeweɣrad iḍ yefrurin. Arukti akken ad yalli ur d qqim deg aɛrak, tella-tt deg  iɣes ! 

 Aniwel ma tameɣra, tameɣra ur as neḥdir-ara. Aseɣret ma  d neqma, neqma ur as-mezmir ara. Zwin yifaden n widen yenwan. Rkan  ifurkawen n usaklu n laman. Amaynut  mi id yeflali, nuffa-t ziɣ  yif-it  watlef n yiḍeli. Anda ara tereḍ ay arwiḥ , kečč id sersen ass-a ɣer triḥ?

 Imɣaren izemniyen kecmen lhejna n tiderwect. Wa yesfilit wa  iqemeḍ deg ul  tafat. Nutni myezdin nekni nefraq. Nutni freqen-nneɣ nekni nezdi-ten. Tibernint ma temlleli, tuffa ssebba d tleqa, tettu  dnub n uffus  ijebden  ṭalqa. Telha tuzma ɣef allal, diri-tt ceḥna ɣef win yesqedcen allal. Yenna-tt umedyaz: “nekni mačči am madden!”. Asmi akken I n- teddu, abrid yeččeḥ mi t-nelḥa. Asmi akken nebrek  neqqim, abrid yewhem mi iten nugi. Tesleb tiselbi si tselbi-nneɣ. Anda ara tereḍ ay arwiḥ,  kečč id wwin ɣer ṭriḥ? 

 Hum u ɣum, rebbi aɛziz lebṣel qareḥ. Reffu d gma-s n deɛwessu. Muggad  uẓemẓum uḥḍim. Mačči d yiwen neɣ ssin n yifeṭiwjen i t-yeggunin. Xerṣum akka id qqaren wid yettraǧǧun  ad yekkes ɣef lbir lɣem.  Yella deg awal : “ a Briruc, ayen ik-yesebzgen aɣ-irruc”.Ɣef yiffer n leḥlu tuddem tiqit n sser, meɛna zik-nni. Iɛalaq-d uberwaq iles-is amzun akken yeddez yimmi-s. Awal mi yuɣal  d-askarkar, abeḥnuq n ṣṣwab  akin yekerkar.  Am ubeluḍ yeffer ucakar, ur iban d ibiw neɣ d leqhar. Anda ara tegreḍ ay arwiḥ, kečč iɛalqen ɣer ṭriḥ? 

 Jerri-tt neɣ anef-as kif kif !  Lmisa tebna ɣef lexdaɛ. “ Nekk “ ur neqqim d “ nnek” yedda d iḍuman. Iɣecta n nḥas zwin-t akkin berra n yixef-is. Abudu n temqas yuɣal d axxam-is. Awin i rrun a win yeḍsan kif-kif, xas lhem yezdi tizuraz-is. D awal newcem ɣer twenza asmi akken nella, iɣ-yerran gar lqum d teḍsa.  Zik niɣil  d umu dzent tfenza i yettun tikli  amek tega , ma tura iban:  d lebɣi umu yeɛraq lewhi. Mi yenza  yisem, ixef yetteǧǧwed leɛdem.  Ulac anda ara tegred ay arwiḥ, kečč yeddan mebɣir lebɣi ɣer triḥ!

<p style="text-align: right;"> Ait Slimane Hamid.  

  
 Seg wasmi immlal d mmi-s, Aɛmer isɛedday lweqt-is Meẓyen,. Teffɣen akken, tetten akken, keccmen-d akken am wakken Aɛmer yebɣa ad d-iɣremayen iɛeddan. Tarumit tḥus am wakken ḥuzan-tt di rrif. Ttɛeddin wussan, udem-is ittbeddil ɣef Meẓyen, tezga terfa u tettnaɣ d Aɛmer. Yal iḍ isell-asen Meẓyen mi ttnaɣen. Yiwet n tikkelt isla-as mi as-teqqar i baba-s tura xtiṛ gar-i d mmi-k. Azekka ssbaḥ ma ur iffiɣ ara seg wexxam xas ddem ula d kečč tabalizt-ik. Meẓyen yugad aṭas ɣef baba-s, ad yegri weḥd-s. Ur yebɣi ara ad as-yili d sebba n lmeḥna-s. Ikker ilsa, ijmeɛ lqec-is, iwwet-as ɣef tewwurt i baba-s yenna-as nekk aql-i ad ṛuḥeɣ issawel-iyi-d umeddakel-iw ad nruḥ deg yiḍ-agi ɣer lmuḍa leflani, ijuba-aɣ-d yiwen axeddim, issefk ad nili din ssbaḥ zik. Baba-s ifhem d acu yellan iḥewwet ad iqqim xerṣum ad yali wass, yugi. Iffeɣ-d Meẓyen ttnaṣfa n yiḍ srid ɣer Chatellet les Halles anda yuɣ tanumi ittɛezziṛ. D amkan di Paris, tamaneɣt n fransa anda ttemlilin ilmeẓyen d telmeẓyin n ddunit d-irezzun ɣer-s ad merḥen. Iḍ ilḥa mi yewweḍ ɣer umkan. Yufa ddunit akk teɛmer si lɣaci, tezher akk ddunit mačči am tmurt urɛad d-iɣli ṭlam ad nejmaɛen s ixxamen-sen ladɣa deg yiseggasen-nni n rrehba. Lɣaci zzin d tiseqquma dewren-asen i inaẓuren ttnezihen. Yal yiwen d acu ixeddem wa icennu, wa itturar agiṭar, wa iḥekku timucuha wa itturar d wid i as-id-dewren amezgun, yal wa d acu ixeddem. Zhan akk lɣaci, yal yiwen wa iqqim d ṛṛay-is i yiman-is. Iwweḍ Meẓyen alammi d yiwet n tseqqamut n yilmeẓyen d telmeẓyin i zzin d agraw i yiwet n teqcict tcennu tetturar agiṭar iqqim ittnezzih. Ixleḍ ucebbub awṛaɣ d uberkan sked tameslayt ur tselleḍ ara, taglizit, tafrensist, taspenyulit, taṭelyanit, tagrigit…Taqcict tcennu tizlatin s teglizit s tefrensist d tespenyulit…Tizlit deffir tayeḍ, ṣut-is aḥlawen ittak-d ddwa i umuḍin wid yettnezzihen. Mi teḥbes ad testaɛfu ad d-terr cwiṭ nnefs, Meẓyen iddem-d takakiḍt-is, ibda ad as-id-ijemmeɛ idrimen ɣer wid ittnezzihen, yal wa d acu n tepyist i d-yerra ɣer tkaskiḍt. Ifka-as-ten. Taqcict tefṛaḥ nezzeh s wayen ixdem Meẓyen, tuẓa-d ɣer-s tsuden-it tenna-as a tta-n tezlit-a ara d-cnuɣ tura di lxater-ik ay amelḥan. D tidet Meẓyen izyen iččur d sser d ayen kan, lqed llah ibarek d lqed usaru, tuyat d tihrawanin ur as teqqareḍ ara deg lḥif n udrar i d-ikker. Di ṣṣifa icba-d baba-s, d axemri, leɛyun d wallen tiberkanin. Leḥya d-ittbinin ɣef wudem-is tesmer-as di sser d ayen kan. Tin i t-iwalan ad t-tmenni i yiman-s, akka i qqarent tid i t-iwalan di tesdawit asmi iqqar. Taqcict, agiṭar gar yifassen-is, tezzi-d ɣer wanda iqqim Meẓyen, tedṣa-as-d terna tɣemza-as-id am wakken tebɣa ad as-tini sel-d i tezlit-agi…Tcennu-d, allen-is rṣant deg wallen n Meẓyen.

  Ramdane Lasheb 

  
 Ass-nni n lğemεa ɣef 11h n uzal, i yebda umecwar n tikli deg udrar, i d-yellan deg tɣiwant n Yililten yetabaεen ɣer ladayra n Yiferḥunen, i ibeεden s wazal n 75 ikilumitren ɣef temdint n Tizi Uzzu.D leqdic i d-tettheggi yal aseggas tenmehla n yilmeẓyen d waddal (DJS) n lwilaya n Tizi Uzzu, ideg ttekkin akk yixxamen n yilmeẓyen yellan deg wakal n temdint-agi. Acu kan, yal tikkelt anta tamnaḍt ideg i tt-xeddmen, dɣa tikkelt-agi iεeddan, xedmen-tt ass-nni n sem 25/11/2016 deg tɣiwant n Yililten.Ttekkint deg tikli-agi, tlata n trebuyaε i d-yusan seg kraḍ n yixxamen n yilmeẓyen n tlata n tɣiwanin-agi : Ait Aissa Mimoun, Tigzirt, Ouaguenoun. Tebda tmelḥiwt-agi seg taddart n Tirrurda armi uwḍen ɣer Uẓru n Ṭhur, lḥan azal n 35 ar 40 n yimdanen ɣef teɣzi n wazal n 20 n likilumiter, deg udrar zeddigen u cebḥen aṭas. Ma d akud n tikli-agi gar tlata n sswayeε d nnefṣ ar rebεa sswaye&amp;epsilon,; imi bdan tikli lewhi n 11h uwḍen ɣef 15h.Dɣa gar wid-ak yettekkin deg umecwar-agi n 20 Km, yella uselway n tiddukla tadelsant «Itri n Uzekka» n taddart n Ixelwiyen, d netta i d-yeddan d wid i d-iruḥen seg uxxam n yilmeẓyen «Dib Mouhamed» n tɣiwant n Ait Aissa Mimoun. Nesenṭaq-it-id dɣa yenna-aɣ-d : «Ferḥeɣ aṭas s tikti-agi n tikli deg udrar, sarameɣ d tin ara d-yettilin yal aseggas. Imi nwala-d u nelmed-d deg ubrid-nneɣ aṭas n tɣawsiwin d tmussniwin, am wakken daɣen i d-nwala ccbaḥa n idurar-nneɣ ladɣa Aẓru n Ṭhur. Nesεedda-d ass deg teḍsa d tukksa n lxiq ɣef wulawen-nneɣ, d ttawil diɣen sways nexdem addal, mebla ma nfaq deg yiman-nneɣ…atg».

<p style="text-align: right;"> Amazigh Ghani 

 
  
  Ttlata, 14 deg yunyu  

 maɛlic ma yella-d uɛiwed n BAC i yisentalyeffɣen, awi-d kan imiiɛedda BEM degtegnatinyelhan, xasulamma 54,42% i d-yufraren. TerwiuladegIlilten : ugin ad mmsefhamenyimezdaɣ n tudrinɣefwaman n tliwa. Yelwa, yeffudkter n wayeḍ. Ula d dellew ara aesn-yekksenfad, ɣunzan-t yimdanenimiyulidegssuma.

  Larebɛa, 15 deg yunyu  

 Luṭu, duminu, aḥewwes d yiḍes, frenayen i ak-yehwandegRemḍan-a. amadegtudrinneɣdegtemdinin n Tizi Uzzu, maččiamBgayet, dac, dac kan ɣefwakken i aɣ-d-nnan. Ula d taɣiwant n At Zmenzer, teḥbes, waqila,ɣeflxedma, yerna-tenRemḍan : yaltamatesseḍlamtayeḍ.

  Lexmis, 16 deg yunyu  

 yekkeruhetwirɣeryixeddamen, uginlantrit-nniɣef 60 n yiseggasen. Nutniyettnadin ad d-ssneqqsen i 32 n yiseggasen n uxeddim. Ula d Hannachi yettnadi ad t-iɛiwenlwali n Tizi Uzzu i wakken ad as-d-tefk Tassili Airlines ciṭakka n tedrimt. Terwi, tebberwideg LNI, cwiyiwenyiḍ kan. 

  Ssebt, 18 deg yunyu  

 aseggas-agi, asucefakkedyiɣimideglebḥar, baṭel. Akka i d-yennalwali n BgayetdegAokas. Ma d win n Tizi Uzzu, ha-t-an la yettxemmimɛeftdamsa. Ladɣaimiṭtuqqtenyirdentikkelt-a degtmurt, rnan s 61% ɣefzik.

  Lḥedd, 19 degyunyu  

 d aɛiwed n ukayad n BAC. Tettwakkes Internet, uɣalenmedden d igujilen, d igugamen. Ass-a ara nẓerazalyesɛauẓeṭṭa-a degtmetti. Am umdan, winyebɣan ad yidir, yemmet. Ulaɣeflumt n Matoub, yella-d ujdid. Degyiwenwulɣu i d-tessufeɣtmeṭṭut-is, Nadia, ha-t-an ad tessiweḍHattabɣerccreɛ, ad as-d-tessufeɣlkar$ta. 

<p style="text-align: right;"><span style="white-space: pre;"> </span>   H Moula. 

  
 Anadi deg uḥric n tsekla taqbaylit s imal yettnerni deg yiseggasen-agi ineggura, ladɣa, ɣer yinelmaden n tesdawit. Akka, dɣa, ara naf uletma-tneɣ Drifa Fahem i yettarun deg Uɣmis n yimaziɣen s yisem D.Said Lhadj, telha-d s unadi ɣef tsekla taqbaylit deg yiwen ukatay n Master i d-qeddem deg tesdawit n Tubiret s lmendad n Mass N.Bellal.

 Akatay-agi, yewwi asentel : ‘’Ticṛaḍ n timawit deg tullisin tiqbayliyin. Amedya : ‘’Tuɣalin’’ n Ɛmer Mezdad’’. Anadi deg uḥric-agi d ayen ixussen aṭas daymi i yesɛa azal meqqren leqdic am wagi. Akatay-agi, yewwi-d awal ɣef wamek i yesseqdac Ɛmer Mezdad tasekla timawit deg tira-s. Ama d timucuha, inzan neɣ tumgist. I wakken ad tesselqay tnelmadt anadi-ines, teɛreḍ ad d-terr ɣef usteqsi agejdan i tefka deg tazwara : ‘’amek i d-ttbanent tecraḍ n timawit deg wamud n tullisin ‘’Tuɣalin’’ n Ɛmer Mezdad? Amek i d-yettili useqdec-nsent ɣer umyaru-a?

 yebḍa umahil ɣef sin n yiḥricen igejdanen: aḥric amezwaru, llan deg-s sin n yixfawen. Deg yixef amezwaru tebder-d tnelmadt kra n yiferdisen n teẓri (timiḍranin tigejdanin). Deg yixef wis sin, temmeslay-d ɣef usissen n wamud n umyaru. 

 Deg uḥric wis sin, tella-d deg-s tesleḍt.

 Deg taggara n umahil-a, tufa-d d akken amyaru yesseqdac tiwsatin yellan deg timawit d tiɣbula. Acu kan mačči s lekmal i yettuɣal ɣur-sent. Tiɣbula uɣur yettuɣal Ɛmer Mezdad, sɛant azal, tawuri akked uẓayer deg tmetti taqbaylit. Amedya: amusnaw, amedyaz akked ccix…atg. Tufa-d d akken amyaru yesseqdac aṭas tawsit n yinzan deg tullisin-a ‘’Tuɣalin’’. Maca aseqdec n tewsit-a, yettili-d s kra n talɣiwin. Yella anda i d-yewwi umyaru inzan-nni deg timawit akken llan , yexdem-asen kan akarif. Am wakken llan, daɣen, yinzan i d-yesseɣwel: ibeddel-asen deg umawal neɣ deg talɣa; llan yinzan i d-yesnulfa netta s timmad-is.

 Yuɣal umyaru ɣer kra n yizamulen n tgemmi n yidles n teqbaylit. Amedya: aseqdec n ’’uẓetṭa’’, ‘’ikufan’’d’’lfeṭṭa’’.

 Akka, ɣef wakken i d-tenna tnelmadt, s useqdec-a, yebɣa ad yessiḥbiber umyaru ɣef tgemmi n teqbaylit, am wakken, daɣen, yebɣa ad tt-yerr gar tigemmiyin tigraɣlaniyin.

 Leqdic am wagi, ɣef wakken i d-tenna tesqamut n uktazal, yezmer ad yili d amedya i yinelmaden, ladɣa wid-nni ara ikecmen deg uḥric n unadi. Ma d uletma-tneɣ Drifa Fahem, ha-tt-an, teggmen ad tkemmel deg unadi-ines am uxḍib-is, ameddakel-nneɣ Hakim, i yettheggi akka tura duktura-s. Afud igerrzen i sin yidwen.

<p style="text-align: right;"> Hocine.M 

  
 Tamehla n yidles  n Tizi-Wezzu tsudes-d aseggas-a yiwen n leqdic s wazal-is ilmend n wass aγelnaw n unaẓur id-yettuγalen yal ass n 08 yunyu, anda ijarden  yiwen n wahil d amesbaγur γef teγzi n 02 n wussan, d tijmilin i deqs n yinaẓuren n yeḥricen yemgaraden.

 Leqdic yebda ass n 06 yunyu anda i rran tajmilt i 11 icennayen n tarbeεt n uzawan atrar n leqbayel wigi «ABRANIS, AFOUS, AGRAW, DJURDJURA, IDEFLAWEN, IGENNADEN,IGOUDAR, IKHOULAF, IMAZIGHEN IMOULA, ISSOULAS, TAGRAWLA, YOUGOURTHEN »

 Dγa icennayen-agi s wayen sεan di tezmert-nsent almi d-sbanen ccna n teqbaylit, gan-as amḍiq ger cnawi n umaḍal, γas akken weεrit wuguren d-ttmagaren, xarṣum deg yiseggasen n lḥars 70 d 80 maca qublen tallit akken tella, dukklen afus deg ufus almi ṣawḍen sullin tizlitt taqbaylit tufrar-d ger tezlatin n tmura n lbarani. Dγa tabraḥt n leqdicat n wexxam n yedles n lmulud n at mεemmar, yesduri-d timzikniyin yemgaraden γef tudert d umecwar n tẓuri id-win, syen llant-d temliliyin tinigiyin. Ma yella deg ass n 07 yunyu i yellan d ass wis ssin n leqdic, tuγal tejmilt i yiwen n wejgu n ccna ssinima n teqbaylit, wagi d  AZEDINE MEDDOUR akked d 14 n yinaẓuren i yetturaren deg usaru-ines Adrar n Baya i yeseklas deg temnaḍt n Wizgan (Bouzeguène) i tewwi tmettant deg ṭarḍeq n yiwet n lbumba isaxdamen deg sekles n usaru-agi, deg seggas n 1995. Tajmilt-agi yesduritt-id tzeqqa n ssinima n Tizi-Wezzu s leḥdur n twacult n tẓuri. Yelha ma yella nebder-d anaẓur xersum s tewzel n wawal acku akken nebɣu newwi-d awal fell-as, ur nezmir ara ad d-nezzi yakk ɣef wayen yexdem. Taẓuri d lebḥer lqayen, d lebḥer wessiεen, ur yezmir yiwen ad t-yelḥeq akken yebɣa. Ihi taẓuri d tafat n wallaɣ, d iṭij n wass, d tiziri n yiḍ, d tilelli n wemdan. Taẓuri tessakay amdan yellan yeɣfel, tettak tisura swayes ara ldint tiwwura n unekcum s wulawen anda teẓẓun tayri. Taẓuri ur tesεi ara tilisa, tessengugga idurar, tzegger lebḥur, tcerrig igenwan, ur tettağğa amḍiq, yal tiɣmert di ddunit tewweḍ-itt. Anaẓur yessen d acu i d azal n tẓuri, yeẓra d acu i ilaqen ad t-yernu i tussna n tẓuri ara iɣellten wid yessaramen ad ifriren gar leğnas. Anaẓur yettḥussu, d anafray, ismendag allaɣ-is, iẓemmi-t akken ad iniwel taẓuri swayes yezmer ad d-icekti, ad yessufeɣ afrayen-is, syen ad yezreε tamusni-s d tẓuri-s.Taẓuri d tilleli, ur tcudd ara ɣer yiwen n umḍiq, tleḥḥu, tessuruf tilisa, trezzef si wa ɣer wa, ur tkeffu ara deg-s lɣella, ur tesεi ara taggara. Dima yettlalay-d umaynut ɣef umaynut. Maca i tmurt-nneγ izerfan n unaẓur ulac-iten, sarwaten ttεebin wiyaḍ, teḍra yid-sen am tcemmaεt, trreq tettfaka tettak tafat i wiyaḍ. Ihi anaẓur yuklal ayen yugaren tajmilt-agi.

<p style="text-align: right;"> Islam Bessaci 

  
 Teḍra-d rreḥba taɣelnawt tis7 n lḥirfat tiqburin seg 18 ar 23 deg waggur-agi i deg-i nella. Timlilit i d-ihegga useqqamu aɣerfan akked texxam n lḥirfan n lwilaya n Tizi Uzzu, tella-d deg umraḥ ‘’Colonel Mohend Oulhadj’’ n temdint n Tizi Uzzu.

 Ugar n 150 n yimdanen i d-yusan deg 36 n lwilayat i ittekkin deg temsikent-a. Ussan-d seg usamar am Qsnṭina, deg umalu am Wehran, deg unẓul am Tmenɣast mebla ma nettu lwilayat n ugafa, Tizi Uzzu, Bgayet, Blida, Lezzayer…atg

 Ma ɣef yiswiyen n rreḥba-a, yenna-d Mass BERKI Abdelkrim, anemhal n texxam n lḥirfat n Tizi Uzzu : ‘’iswi amezwaru yeɛna tadamsa. I wakken ad tdum lḥirfa, ilaq bab-is ad yesnuzu ayen ixeddem. Tagi d tamezwarut. Tis snat, nefka tagnit i yinaẓuren i wakken ad mlilen u ad myussanen gar-asen. Ad mmeslayen ɣef wuguren-nsen akked tifrat i zemren ara yilin sya d afella. Tis tlata, d taswiɛt, diɣ, i yimezdaɣ i wakken ad issinen taẓuri n tmurt n lezzayer akken tella.’’

 Nnan-d wiyaḍ :

 Tiddukla n tlawin n tuddar : “d ayen yelhan. D taswiɛt anda ara nefk azal i leqdic n tlawin n tuddar xas ma ur d-yelli ara usnuzu s waṭas.

 Imeḥbas n Tizi Uzzu : taẓuri-agi, yesnulfa-tt-id yiwen daxel n lḥebs, syin nesselmed-itt i wiyaḍ. Akka tura aṭas i tt-ixeddem. Idrimen n wayen yenzan, yettawi-ten bab-is”

  Yiwen seg Biskra : “ imezdaɣ n tmurt n leqbayel, tturebban dayen kan. D tikkelt tamezwarut i d-usiɣ ɣer da, dayen igerrzen”

 Qsenṭina : “tanemmirt i yimḍebbren akked yimezdaɣ n Tizi Uzzu i aɣ-yessereḥben akken iwulem”

 Ɣardaya : “nekk, uɣaɣ tanummi dagi. Ttekkiɣ deg yal rreḥba. Uɣaleɣ d Aqbayli. Zureɣ-d akked tudrin n leqbayel.”

 Busɛada : “yelha, ad nemyussan gar-aneɣ. Acu kan ixus ciṭ deg uheggi-agi. Imdanen ur d-usin ara s waṭas acku ur slin ara, ahat. “

 Adrar : “ciṭ n usnuzu kan i yellan. Tanemmirt i wid i aɣ-d-inecden.“

 Tamenɣast : “imezdaɣ n lwilaya n Tizi Uzzu, ḥedqen aṭas. Sterḥiben akken ilaq s yinebgawen-nsen. Freḥeɣ imi lliɣ dagi.”

<p style="text-align: right;"> Hocine.M 

  
 Yettkemmilen leqdic adelsan deg yiɣerbazen d tesnawiyin n Tizi Uzzu, ama seg tama n temsizliyin i d-yettilin ɣef leqraya, i d-ixelqen amhezwer d anwi inelmaden ara d-yufraren akked anta tasnawit neɣ aɣerbaz, ama daɣen d addal iwumi i fkan azal d ameqqran i usnerni n wallaɣ n unelmad d uḥareb ɣef tfekka-s d tezmert-is.

 Addal-a, akken i d-nnan yimḍebbren, d ayen yessenqasen ccwal deg yiɣerbazen. Gar temsizliyin i d-yellan deg wuraren yemxalafen, am ddabex n uḍar, ddabex n uqecwal, ddabex n ufus d tciret n ufus, yella-d ass n 18 deg yebrir yezrin wurar gar tesnawiyin d yiɣerbazen n Tizi Uzzu. Ha-t-an amek i d-ufraren i wakken ad ɛeddin ɣer temlilit n tama n Boumerdes : 1-aɣerbaz amenzu M. Ou Rabah, Iguersafenes ; 2-aɣerbaz alemmas n Djennai Agoussim, Illoula oumalou ; 3-aɣerbaz Kaci Mohand, Freha ; 4-tasnawit Sahoui Aldjia, Azazga. Ma d ass n 26 deg yebrir 2017, uraren ddabex n ufus, ufraren-d yiɣerbazen-agi : 1-tasnawit n Tassaft Akbil, Ain El Hammam. Ma d sin i d-yeggran tasnawit n Chihani n Azazga d uɣerbaz alemmas n Souamaa, Mekla, wwin talɣuɣa n Tizi Uzzu, ad ɛeddin yiwet ɣer wurar uqbel taggara deg Boumerdes , wayeḍ ɣer wurar n tama n Bouira. Ass n 26 deg yebrir, daɣen uraren ddabex n uqecwal, ufraren-d akka : 1-aɣerbaz alemmas Oukal Azib Ahmed, Tizi Uzzu ; 2-Tasnawit n Beni Douala ; 3-aɣerbaz alemmas Halliche Said, Tizi Uzzu. Wigi, ad ɛeddin ɣer wurar n tama n Boumerdes. Ass n 27 deg yebrir 2017, uraren ticiret n ufus, ufraren-d wigi: 1-aɣerbaz alemmas Kaci Mohand, Freha ; Tizi Uzzu ; 2-aɣerbaz alemmas Bekkar, Tizi Uzzu ; 3-Tasnawit Ben Boulaid, Ain El Hammam ; 4-Tasnawit Abane Remdane, Tizi Uzzu. Wigi, ad ɛeddin ɣer wurar n tama n Boumerdes. Akka, leqdic mazal ad ikemmel ass n 07 anda ara uraren yiɣerbazen imenza timlilit n hand balle+kids athletect. I usmekti, uraren akk i d-yeḍran, llan-d deg tzeqqa tameqqrant n umenzu n unbir ( 1er novembre). Isallen-agi yefka-ten-id Mass Boukhalfi imdebber ɣef leqdic n waddal aɣurbiz n Tizi Uzzu d Mass Ali Ahmed d anemhal n leqdic adelsan deg tenmehla n Tizi Uzzu. Sḥssfen aṭas yimḍebbren-a ɣef kra n yinemhalen n yiɣerbazen d tesnawiyin ur nqeddec ara, ama deg waddal neɣ ayen yerzan nfeɛ n yinelmaden d lfayda-nsen. « Ttwalin yinemhalen-a dakken leqdicat-agi d adegger n lweqt » i aɣ-d-nnan. Ɣef wakken qqaren yimussnawen, addal yesrusuy leɛqel, yessenqas ccwal deg yiɣerbazen.

  Z.A.Y 

  
 Neẓra merra belli lqidar n tamemt i d-yettwakkasen seg teɣrasin yenqes almi dayen deg umaḍal merra iseggasen-a ineggura ladɣa. Imi llan ula d wid ixesren deg-sent, i ur d-ntekkes ula d akilu. Ladɣa wid ikeccmen ulzuz (marché) xeddmen tanezzut.Imrebbiyen n ubɛuc-a deg yettaf umdan abaɣur, zgan ḥaren ɣef wayen i d-yewwi ad gen deg teswiɛt-nni akken ad d-tuɣal lfayda, skud akken xedmen xesren. Maca, ɣas ahat deg tefsut-a ur yelli d aṭas n tamemt i d-kksen tuget, sey-a ɣer unebdu ttwalin yella usirem d ageɛmir belli tizizwa ad d-heggint ddeqs seg uɛenqud-nni ɣef waṭas n sebbat. Yiwet seg-sent imi tezher tefsut akken iwata ladɣa deg yidurar ɛlayen. Tizizwa ufant tagnit i ḥemmlent i leqdic ideg zemrent ad wennɛent, imi agama iferreɛ-asent-d iɣallen s yal asenf d ajeǧǧig. Sebba nniḍen, d mi d-iban urwent tzizwa, ftint deg waṭas n teɣrasin. Ihi simmal ttciḍent tqeddacin, simmal yettili-d uxdam n tamemt ugar, akken iwata. Awi-d ukan ur ṭṭuqquten yindaren n tmes send tawala-nni, ed yir iɛdawen am tnulya ed tnejdamin. Ma d tamentilt tis kraḍ, teɛna kan wid ur d-nekkis tamemt deg tefsut-a, akken ahat ad tt-ǧǧen i tzizwa ma yeḍra-d srant-as. Dɣa, widak i ur nḥuza taɣrast deg tefsut-a, nwan ad afen ddeqs n wayen ara d-kksen d tamemt sey-a ɣer unebdu, neɣ alama yewweḍ-d umwan.Aya, ad yili s waṭas n nnfeɛ ula i uɣerman, ma neẓra ad tsub ssuma n ukilu neɣ n litra n tamemt!

<p style="text-align: right;"> Mhenni Xalifi 

  
 Deg yiwen n wulγu i d-ssufγen yiselmaden n tmaziγt n lwilaya n Tizi Uzzu yennejmaεen ass-nni n 28 deg tuber akked sandika CPAPEST-E, nnan-d d akken ad ḥebsen γef lxedma ass 12 deg unbir 2014 u ad d-tili yiwet n temlilt d ibeddi sdat n tmehla n leqraya n lwilaya n Tizi Uzzu, ass-nni dγa. Σlaḥsab n yiselmaden-a, ad d-yili wanect-a imi timlilit i d-yellan gar sandika CNAPEST akked unemhal n leqraya n lwilaya n Tizi Uzzu ur d-tegli ara s ujdid xas ulamma iṛeggem-asen yimḍebber n leqraya i wakken ad yefru kra n temsal i t-yeεnan meεna deg unnar ur yelli wacu yeḍran. ‘’Yewεed-aneγ unemhal n leqraya d akken s kra n uεewwiq i d-xelqen yinemhalen n tesnawiyin, ad t-kksen u bab-is ad yettwaḥaseb fell-as. Llant temsal i t-yeεnan netta, am wakken llant temsal-nniḍen i d-yenna zgant-d nnig-i, ladγa ‘’Tamaziγt d tutlayt tunṣibt’’, neγ aḥettem n uselmed-is. Meεna, ar tura d awal kan, ur yelli kra yellan.’’ Akka i aγ-d-yenna yiwen gar wid iḥeḍren timlit-a. Liḥala n uselmed di tesnawiyin n lwilaya n Tizi Uzzu mačči d tin yessefraḥen. Aṭas n wuguren i d-ttmagaren yiselmaden n tmaziγt seg useggas n 1995 ar tura. Amur ameqqran n yiεewwiqen-a xelqen-ten-id yinemhalen n yiγerbazen ladγa anda llan yiselmaden  ijdiden. Ayen yessawhamen, di&amp;gamma,; d akken uguren-a llan kan di tudrin d temdinin-nniḍen ulac-iten di temdint n Tizi Uzzu anda amur ameqqran n  yinelmaden ttmeslayen taεrabt !

<p style="text-align: right;"> Hocine.M 

  
 Ass n letnin 12 di yennayre yufa-d lḥal isebtar n teqbaylit, i wumi tga La Dépêche de Kabylie irebbi, ssawḍen setta n yiseggasen di tudert-nsen.  Lulen-d isebtar-a d-itefɣen  tikkelt di ddurt (yal letnin), di yennayer 2959. Aya yella-d s lebɣi d “tɣennant” n yimḍebren n La Dépêche de Kabylie d ubegges n wid d tid i ibedden akken ad-aɣ-cebḥen yal ddurt  “Aɣmis n yimaziɣen”.  Ihi, amulli-agi wis setta d tagnit akken ad nini “amulli ameggaz!” wa ad nesnemer : Hamid, Akli, Dalila, Hocine, Malika,  Zénia, Mokrane, Salim,  Islam, Rachid (n Montréal). Ur ntettu ara daɣen wid d tid yelḥan yid-neɣ amecwaṛ, uqbel ad ten-cuden lecɣal nniḍen : Zira, Djamal, Drifa, Fatima, Smail. Ad nesnemmer daɣen, et surtout, timeɣriyin d yimeɣriyen-nneɣ i d  aɣ-yettraǧun yal ddurt. Ad asen(t)-nini tanemmirt ɣef ufud i d aɣ-d-ttakem(t) d tebratin i d aɣ-d-ttaznem(t).  Tanemmirt u afud i igerzen i yinelmaden d tenelmadin  n tesdawiyin yixtaren isebtar n teqbaylit d asentel n leqdicat-nnsen. Yennayer merbuḥ ! Teɣzi n leɛmer i yisebtar-a ara yuɣalen yiwen wass d aɣmis s lekmal-is !

<p style="text-align: right;"> T.OA 

  
 Mebɛed mi temyaɛaddal tarbaɛt n JSK akked terbaɛt DRBT, yiwen ɣer yiwen deg unnar n Tizi Uzzu, mačči d yiwen neɣ d sin n yimferǧen n JSK i yessteqsayen ɣef ssebat i yeǧǧan tarbaɛt am ta tettaṭṭaf yir amekkan, yal aseggas, deg telɣuɣa tazzayrit n ddabex uḍar.

 Ma nwala, aseggas-agi kan, 6 n temliliyin i turar deg unnar n umenzu n unbir n Tizi Uzzu mebla ma terbeḥ ula d yiwet. Aṭas n yimḍebbren i yessaḍlamen anefray ass-nni n temlilit, acu kan mačči d yiwet n tikkelt neɣ d snat i wakken ad nner akk ṭṭlima ɣef unefray xas ulamma ula d netta itecceḍ sya ɣer da. Seg tama n yimyuraren, ad naf d akken nutni sseḍlamen asleɣmay. Yal tikkelt llan wid i d-yettnekkaren mgal-is. Tikkwal ssawaḍen taswiɛt alamma terkem. Syin, yettban ubrid-is. ‘’Ṭṭlima yellan ɣef uccen, rran-tt-id ɣef uyaziḍ. Skud ara ssḍelmen iman-nsen nutni, imyuraren la sseḍlamen wiyaḍ’’ i d-yenna yiwen umferreǧ n tarbaɛt n JSK. Ula seg tama n yimyuraren iqdimen n tarbaɛt n JSK, amur ameqqran deg-sen, ssḍelmen imleɛben n tarbaɛt-a. deg yiwen wulɣu i d-yura yiwen deg-sen deg Internet, yenna-d :’’ imyuraren-agi n tura, ur leɛben ara s nnif, ur tturaren ara seg wul-nsen. Mačči am nekni asmi nella deg tarbaɛt n JSK. Nḥemmel tarbaɛt-a, ur netturar ara ɣef yidrimen am wakka tella tura. D tamsalt n nnif, JSK d azamul n Leqbayel’’. Llan kra yerfan nezzeh, ssawḍen armi i d-nnan ur ilaq ara ad ruḥen yimferǧen ɣer unnar mi ara telɛeb JSK, i wakken ad walin azal tesɛa tarbaɛt-a. Lḥasun, amur ameqqran n yimferǧen, sseḍlamen imyuraren ugar n uselway Hannachi, xas ulamma aṭas deg-sen i yebɣan rrwaḥ n yimḍebber-agi amezwaru. Aya, yettban-d deg wwassaɣen n ddir i yellan gar yimferǧen d Hannachi. Seg tama-s, aselway n JSK, yenna-d imferǧen ittergimen deg unnar, ur ten-neḥwaǧ ara. Ilaq-asen ad ttɣimin deg uxxam. Ɣef wakken i d-qqaren, ɣef rregmat-agi, dɣa, i yebɣa ad iruḥ umyurar Rial seg tarbaɛt n JSK imi kksen fell-as sser seg temlilit-agi taneggarut. Amyurar-a, yettuneḥsab ɣer usneɣmay i iruḥen, Mouassa, d aɣbalu n wuguren, d netta i d ssebbat n rwaḥ n yimyuraren yeṭṭaxren seg terbaɛt n JSK. Xas ulamma d amyurar iwulmen i terbaɛt n JSK, meɛna imḍebbren n terbaɛt-a, ɣef wakken i d-yeffeɣ lexbar, ur tettaṭṭafen ara ma yebɣa ad iruḥ. Ha-t-an Hannachi la d-yettnadi wayeḍ. Seg tama n usleɣmay, Hiddoussi, taswiɛt ur teẓmik ara dɣa mliḥ imi yelha wamek turar JSK, tuklal 3 tenqiḍin. S wawalen-a i yeɛreḍ ad isebber aselway Hannachi i izeɛfen nezzeh taggara n temlilit-nni gar JSK akked DRBT. Acu kan, iṛeggem ad d-yaf tifrat i twaɣit-agi i deg i tella tarbaɛt-is.

<p style="text-align: right;"> Hocine Moula 

  
 Akken i am-ihwa a tameṭṭut ! Sewjed-it-id, sima ad saliɣ tirni ad n-aliɣ ad ččaɣ.Kkes aɣbel ay argaz, ad t-in-tafeḍ iwjed.Tameṭṭut-nni tuɣal-d s axxam tessew sardin-nni tečča-t d yilemẓi-nni. Mi d-yewweḍ urgaz-is, issers iman-is ad yečč sardin, tameṭṭut tessers-as-id ayen niḍen. Yenna-as urgaz-is :I sardin-nni a tameṭṭut, aɛni ur t-tsewweḍ ara !

 D acu n sardin ay argaz ?

 Win akken i d-tleqḍeḍ mi kerzeɣ !

 Sussem ay argaz ! Wi aɣ-id-isellen ! Wakka i teẓriḍ ikerrez-d di lexla sardin ittidiren di lebḥur!

 Argaz igugem, iskadeb iman-is isussem, iqqim ičča ayen illan sdat-s ssyin iffeɣ ɣer tejmaɛt. Tluɛa ilemẓi-nni yellan di teɛrict, yuder-d tenna-as :

 Yak tesliḍ-d akk ayen i nemmeslay nekk d urgaz-iw !

 -Sliɣ akk i wayen tennam !

 -Ihi tura, kemmel kan abrid-ik, qeddem ad tlemdeḍ. Ilemẓi-nni iffeɣ, ikkemmel abrid, ileḥḥu, imugger-d yiwen n umɣar yenna-as :

 -Ssbaḥ lxir ay amɣar n lbaraka!

 -Ssbaḥ lxir a mmi, anda akka i tettedduḍ mi akka teɣsbeḍ deg yisurifen ?

 Iḥka-as akk tadyant-is d wayen idder segmi d-iffeɣ seg uxxam. Yenna-as umɣar :

 Ihi a mmi tura uɣal kan s axxam. Mi tewwḍed ini-asen i iɛeggalen-ik, a tt-n yiwen useklu di lmuḍa n leflani isɛa uruz, ayen i as-tsutreḍ ad ak-id-yini meqbuleḍ. Ayen-nni ad-d-iḍru s tidet. Acukan mi i asen-tiniḍ kker zik zwir-iten ɣer din, kcem, ffer deg uruz-nni. Ayen sutren, qqar-asen-d kan meqbuleḍ. Yuɣal ilemẓi-nni s axxam iḥka-asen i wat uxxam inna-asen ufiɣ yiwen n useklu annect-illa-t di lmuḍa n leflani, isɛa uruz, ayen i as-tesutreḍ ad d-iḍru ! 

 Yettkemmil…

<p style="text-align: right;"> Ramdane Lasheb 

  
 Am wakken i yella deg wahil n tneɣlaft n usegmi Massa Nurya Benɣebrit, ad ɛeddin ussan-a, seg umenzu armi d 15 yulyu, yiselmaden imaynuten deg usileɣ n send beddu unsib n usɣer deg tuɣalin tiɣurbizin i d-iteddun 2017/2018. Yelha ad d-nesmekti dakken ilemẓiyen-a ara yuɣalen d iselmaden seg wayyur n ctember, d wid yellan wwin-d yakan amsizwer ilindi, maca ttwasersen deg wumuɣ n uraǧu alama i d-llan yimukan, akken i d-yewwi uɣlif n usegmi . Ihi tura yeffeɣ ssber-nsen ɣer tafat imi asen-d-ssawlen am wakken i asen-ṛegmen tazwara. « Aṭas-aya nekni nettgani taswiɛt am ta mbeɛd iseggasen n ulemmud d tɣimit war axeddim. Seg tama-nneɣ ilaq ad ngerrez amahil ». I aɣ-d-tenna yiwet n tlemẓit i yeɛna uselmed. Ɣef wayen yeɛnan tamaziɣt, ttwaldin kra n yimeḍqan d ijdiden i lfayda n wid i ttuɣ ttraǧun s ugerdas axeddim, maca ad yeqqim d drus maḍi ɣef wawal n yimeɣnasen d yiselmaden. Mazal ur tesɛi ihi amḍiq iwennɛen deg wakal-is.

  M. K. 

  
  Ttlata, 28 yunyu.  Yerwi-tt Zedek deg Wat Wagennun. D tajmilt i bab n wawal-a‘’Si Tqubɛin ɣer Wat Ziki, idles-nneɣ d anagi…’’. Meqqar netta iḥewwes ɣer Boudjima, wamag timerrit terwi deg tmurt n leqbayel ɣef wakken i d-yenna unemhal-is n Tizi Uzzu. Xas aḥewwes yelha, lemḥadra, diɣ, telha. Akken kan yebda lebḥar, yečča sin yimdanen.

  Larebɛa, 29 yunyu.  Alaṭif, temmut daɣen yiwet n temnifrit deg ‘’la clinique’’ Sbihi. Ma d ’’aman llan, meɛna yewɛer usiweḍ -nsen ɣer yixxamen imi xussen ttawilat akked yixaddamen.’’ Akka i aɣ-d-yenna unemhal n ADE n temdint n Tizi Uzzu. Ula d aselway n Useqqamu aɣerfan n lwilaya n Tizi Uzzu, yemmeslay-d ɣef wugur-agi deg yiwen udewenni. Mačči am uselway n tɣiwant n Guerrouma n lwilaya n Tubiret i staxren imi yeḥkem fell-as ccreɛ s sin n yiseggasen n lḥebs. D asmekti n Slimane Amirat akked Boudiaf.

  Lexmis, 30 deg yunyu.  Teffud Tizi Uzzu. Nnejmaɛen i wakken ad as-d-afen, ahat, tifrat imi ala yiwen ɣef tlata i yettxellisen tafaturt-is. Ad neqqim kan daxel n waman imi tura tzemreḍ ad truḥeḍ ɣef lbabur seg Bgayet alamma d Marseille. Ula d Ali Amrane yusa-d ɣer uxxam n yidles Mulud Mɛemmri. Yerwi-tt am leɛwayed-is. Ma d asleɣmay ajdid n yerbaɛt taɣelnawt n Lezzayer, la d-yeqqar d akken yumen s’’Mondial’’ i d-iteddun. 

  Ssebt, 02 deg yulyu.  3 n yimdanen i yenɣan iman-nsen deg waggur-agi n remḍan deg tama-agi n yiɛeẓẓugen. Yiwet d taqcict ur neqbil ara lehlak-is imi i as-nnan ma ur temmuteḍ, ad tedreɣleḍ. Ass-a i ikemmel ukayad-nni n 20% n uselmed i d-yewwin tira. D thara n yigerdan deg yal tama, seg Souk El-tenine ar Chemini, ladɣa, ass-a n 27 deg remḍan. 

  
 Imezdaɣ n temnadt n tiliwa yetabaɛin ɣer tɣiwant leqsar di tubiret ɣelqen lemqer n tɣiwant ddurt-agi iɛeddan tlata wussan (letnayen , tlata , larebɛa ) sebba liḥala ideg ttidiren d lexsas n waṭas wallalen n tudert i yerwan lḥif acḥal d iseggasen -aya ttrajun iṣenfaren unegmu ara d -iḥazen taddart nsen , d acu kan ayagi ur d-yelli ara dayen iten-yeǧǧan ad d- sbegnen lɣid nsen zdat n tɣiwant iwakken ad asen-slen imḍebren teɛna temsalt gar-asen aselway usqamu aɣerfan n tɣiwant , Ma yella d lexsas n wallalen-a akked wugguren i četkayen lexsas n waman di temnadt-a imi ur d-ttasen ara yal ass ḥaca tikelt di ddurt ɣef waya yettilid lexsas usafar-a ladɣa deg ussan unebdu d lḥamu ,Rnu ɣer waya daɣen yella-d wugur n tnezduɣt anda ssuturen s tnezduɣin imi llan kra n twaculin ar ass-a d wussan ur d-sfaydint ara acḥal d iseggasen iɛeddan mazal tiwaculin -a zedɣnt deg yixxamen bɣan ad aɣlin xerben akk ttazal d aman ladɣa di cetwa , am wakken ssuturen s uzideg n temnadt nsen , Ssuturen daɣen trisiti iberdan imi taddart-a tusad ger yidurar yeɛlayen tebɛed ɣef tɣiwant . Meḥsub akk d iɣublan d wuguren iten-yeǧǧan ttidiren di yir liḥala di tmeddurt nsen yerna maci d tikelt tamezwarut anda id -sbegnen lɣid nsen imi xeddmen timesbaniyin acḥal n tikwal ameɛna ur d-iban yiqiḥ , ma d tikelt-a ssuturen s tifrat s lɛejlan i wuguren-a iten-ixenqen am wakken ssuturen seg yimḍebren ad d-rren lwelha nsen ɣer tama-agi s yiṣenfaren unegmu . <span style="white-space: pre;"> </span> 

<p style="text-align: right;"> Abdelhak Menas 

  
 Seg wass-a mazal-ak-d 20 n wussan gedged ay anelmad akken ad tesɛeddiḍ akayad n Bakalurya, i ara ak-yeldin tiwwura n tesdawit i useggas amaynut. Imi neẓra-k ad tiliḍ tura theggiḍ seg tama n ulmad (aḥfaḍ) ed uɛiwed (arajaɛ), nefren ad ak-d-nemmeslay deg umagrad-a ɣef tnefsit ladɣa. Ad ak-d-nawi kra n waqqayen (points) igejdanen i yelha ad tḍefred ilmend n ttiɛad-a n wass n 29 n mayu-ya.

  Senɣes taɣuri tesgunfeḍ cwit:  Yettuneḥsab ɛeyyu gar yiɛdawen imenza n win ara yesɛeddin akayad. Imi aneggaru-ya ilaq ad yesɛu akk tizemmar n wallaɣ-is bac ad d-yefka kra. Ihi ur ḥerres ara iman-ik tura mi d-yettqarab ttiɛad. Mara d-imazal ssmana xemmem ugar ɣef useglullef (concentration) wala ɣef tɣuri.

  Ečč akken ilaq tesbuḥriḍ allaɣ-ik:  Deg kraḍ n yimalasen i d-yeqqimen, tzemreḍ ad tgeḍ aṭas n tɣawsiwin ara ak-inefɛen. Gar-asent tagella iwatan akken ad ijhiden wallaɣ-ik ed tfekka-k i wass-nni, akked tigawin n uttfaci am tuffɣiwin i ugama, aqesser ed yimdukkal…atg. Annect-a akk d ayen ara yessifsusen taɛkemt ma teẓẓay fell-ak.

  Tigzi n usteqsi d azgen n tririt:  Ama tjerrbeḍ yakan asɛeddi neɣ d amaynut i termit-a (expérience). Tella yiwet n tɣawsa i tlemdeḍ seg wass mi tkecmeḍ aɣerbaz; ur ilaq maḍi ad teǧǧeḍ attqelleq ad ak-yawi, ama tura neɣ deg tzeqqa n usɛeddi. Aṭas n yimussnawen n tnefsit i d-yeqqaren lemmer ad yesseɣleb uqcic ɣef uttqelleq i t-yettḍurrun, yezmer ad yernu ad d-yefk azgen n wayen i d-yefka yakan. Ihi teẓriḍ amek ilaq ad turareḍ nnuba-k! Tebbet kan allaɣ-ik tettekleḍ ɣef yiman-ik ed wayen akken tɛetbeḍ merra!

<p style="text-align: right;"> Mhenni Xalifi 

  
 Yufrar-d i tikkelt-nniḍen ulɣuɣ n umaḍal deg wurar n Jeux d’échec , Anurviji Magnus Karlsen, mi yewwi ussan-a iɛeddan arraz n tedwilt tameqqrant n Paris n wurar-agi. Ulamma ur yebdi ara akken iwulem umezwaru deg ddunit armi i as-tt-yekkes deg tazwara Ufransis Maksim Vaciyi Lagrav, ihuz iman-is Magnus Karlsen armi d-yuɣal ɣer temsizzelt d ucqirrew n yilemẓiyen-nniḍen i d-yufraren iseggasen-a ineggura. Mi yerna Wesley Su, armi yesqelleq ixsimen-nniḍen ur ilaq ad xesren deg temliliyin i asen-d-yeqqimen. Akken ɣer snat n temliliyin n taggara gar Magnus Karlsen d Maksim Vaciyi Lagrav, yerna Magnus tamezwarut-nni s tepyasin timellalin, yuɣal iga amɛadal deg tis snat. Ihi teffeɣ fell-as. Ad d-nesmekti d akken tamdint n Paris tesnubget 9 seg yismawen i imucuɛen deg umaḍal-a n wurar-a, am Unurviji Magnus Karlsen, Amarikan Hikaru Nakamura bu lasel ajapuni, Arusi Serjey Karkajin, d waṭas-nniḍen. Merra-nsen qazmen allaɣ i tḥerci d turart n tazzla lqidar n semmus (5) n wussan i tdum tedwilt-a. S wakka i iḥudd akken ilaq uUnurviji Magnus Karlsen ɣef uẓayer-ines amiran, s yisem-is d alɣuɣ n umaḍal yuklalen.

  M. K. 

  
 Taɛcuct-agi taqdimt i d-yezgan nnig ucercur n udrar i icuffen s waman i d-yekkan seg ufsay n udfel, d tissirt n waman. D tissirt taneggarut n Ukeffadu. Maca azgen n tasut uqbel ass-agi. Llant aṭas deg-sent deg temnaḍt n leqbayel. Bab-is d Dda Tayeb, ɣas yuẓa deg leɛmer, ibedd akked Nna Ɛelǧiyya ɣer yidis-is, ɣef ugerruj i as-d-ǧǧan lejdud. Dda Tayed, d ameẓẓad , ur icerreḍ ara idrimen, maca itekkes tafkuẓt (quart) n lgelba n nneɛma yettwaẓḍen. Tissirt n waman, ttezḍen-yis-s irden, timẓin, ibawen, lḥemmeẓ, abelluḍ, akbal, lqahwa d isufar n usduzen (épices) daɣen. I wakken ad telḥu, tissirt teḥwaǧ aṭas n waman. Tezga-d terga n waman nnig tessirt. Amizab (ajeɛbub i ineqsen deg tehri) yessawaḍ-d aman ɣer uḥric n tessirt yellan s ddaw tɣerɣert. Aman-agi yellan s ddaw wadad, sedduyen rruḍa n lerya). Ayagi, igellu-d s tuzzya n yiɣuraf. Awren n tesirt yettfeǧǧiǧ am yiṭij, yuɣal d ddwa, yettak tujjya i umuḍin. Leryac, ɣas ur ten-nettwali ara, sɛan azal meqqren. Ttwabedren-d deg wanzi yesseqdec Lwennas Matub deg yiwet n tuɣac-is « Tissirt mi ara tent-taɣ deg leryac, ula as-d-gen yiɣuraf ». Tissirt-agi, d uzzan (merveille) n tebkect, n tmellit d tsefsit. Tazmert yettwaxlafen (l’énergie renouvelable) tettwassen ɣur lejdud-nneɣ seg zzman aqdim. Deg tallit ideg nella, yeṭṭuqqet wawal ɣef twennaḍt d useḥbiber ɣef wayen i aɣ-d-yezzin. Lejdud-nneɣ, zwaren-aɣ s waṭas ɣer wanect-a. Lemmer ad nmuqel ɣer wayen i aɣ-d-ǧǧan, yezmer lḥal ad naf tisura i yinezgumen n uzekka. Win yebɣan daɣen ad iwali tissirt n waman, ad yerzu ɣer Uxxam n wama n Tuǧa (Bgayet).

  T. Umaziɣ 

  
  Tlata, 12 deg yulyu. 

 D tameɣra n lberquq deg Laâlam, taɣiwant n Tamridjt. Ula d Sidi Bémol akked Idir ad ɣennin deg Lmaruk, d tameɣra seg tama-nni n Agadir xas ulamma uɣen tannumi, ttɣennin, dinna. Ma seg tama-agi n Lezzayer, UGTA tugi iṣudaf-nni n lintrit. Tebɣa ad qqimen kan akken. 

  Larebɛa, 13 deg yulyu. 

 Talɣuɣa n Lezzayer n Judo deg Tizi Uzzu. Meqqar ad teɛmer temdint, mebɛed mi texla seg Remḍan ɣer da. Nna Aldjia, yemma-s n Matoub, tekcem ɣer sbiṭer deg Tizi Uzzu. Salamat, kamim. Mačči am tẓegwa n Bgayet anda rɣan 2 200 n yigeṭṭaren. Win yebɣan, ad yerzu seg Jijel alamma d Lezzayer tamanaɣt, ha-t-an yella lbabur, srid lebḥar, lebḥar. Neɣ, ma ulac yella Moumouh s Album-is ajdid ‘’Dawi-yi’’.

  Lexmis, 14 deg yulyu. 

 Win iḥercen, yeḥrec. Win yeɣran, yeɣra. Tizi Uzzu deg umekkan amezwaru deg BAC i tikkelt tis tmanya (8). Wissen ayen akka ? Ula deg twaɣiyin n yiberdan, ladɣa, imuṭuyen, yuli ugemmuḍ. Iḍelli kan i mmuten 3 n yilmeẓyen deg twaɣiyin n yimuṭuyen. Iḍ-nni, kra ttrun, kra ttaḍṣan imi d-wwin BAC. Am tegnawt n furar : ad yili d iṭij, din din d ageffur.

  Sebt, 16 deg yulyu. 

 D tawaɣi deg tmurt n Fransa anda yiwen ‘’urebrab’’ yedhem lɣaci, s ukamyun, mi ttdifilin ass n 14 yulyu deg temdint n Nice, u yenɣa ugar n 84 n yimdanen d waṭas n yimejraḥ. Llan, gar-asen, 3 n yizzayriyen , ɣef wakken i d-nnan kra n yisallen. Wagi ixedmen tawaɣit-a, d Atunsi, yesɛa 3&amp; n yiseggasen deg leɛmer-is. 

  
 Ttalsen-d, llan tlata n yirgazen seg yimezwura n taddart n Ugemmun, Abdelkrim, Ḥeggun d Aεmer bɣan ad d-zuren Sidi Mḥed Wehlal, bdan, ttmeslayen gar-asen. Yenna-as Aεmer : ‘’a wi yeččan tacebbaḍt, ara d-ggent tlawin-nsen!’’ Inṭaq-d Abdekbir ittafgen: ‘’a wi izṛan tilawin-nsen!’’ Nnan-as: ‘’i kečč a Ḥeggu? D acu i tebɣiḍ ?’’ Yenna-as: ‘’nekk bɣiɣ ad d-ẓureɣ, ad d-awiɣ lbaraka i warraw-iw.’’ Netta Sidi Mḥed Wehlal, iseelm-as Rebbi : Tilawin n At Hlal d timrabḍin, ḥejjbent, ur tteffɣent ara. Mi d-wwḍen s At Hlal, ifraḥ yis-sen, yenna-asen mreḥba, leeslama-nwen. Inna i tlawin, sewwemt tacebbaḍt a ten-in usan-d zziyar. Ta tetteg, ta tesewwa, yal yiwet tena cɣel-is. Alammi yewwa, ceyyeent aqcic ɣer baba-tsent, nnant-as ha-t-a yewjed lqewt. Iruḥ-d, inna-yasent : ‘’awimt-t-id kunemti, ta ad d-tawi lqewt, ta ad d-tawi aman.’’Nnant-as amek ara neqdec sdat zziyar, yak nekenti nḥejjeb ? Yenna-asent: ‘’a yess-i, tmeẓremt di tbaḍnit, ad teiwdemt di tḍahrit.Ruḥent s tergagit, sersent lqewt d waman sdat zziyar, uɣalent. Zzeyyar ččan alammi ṛwan, nnan ḥemdullah, sersen tiɣenǧawin. Issawel-asent i yessi-s, yenna-asent: ‘’ṛwaḥumt, ad tawimt ijeqduren-agi. Ddment ijeqduren-nni, kkrent ad uɣalent inna-asent:‘’beddemt, teslemt. Izzi ɣer wid-nni, inna-asen: ‘’a win issutren tacebbaḍt, teččiḍ, terwiḍ! Fkiɣ-ak lεella, ad tetteḍ ur trewwuḍ, ad txeddmeḍ ur teeyyuḍ! a win isutren tamuɣli, atent-in wali-tent! Ruḥ, tekkseḍ sser ɣef yess-i, fkiɣ-ak leema u lekḥel. I kečč a Wḥeggu, tsutreḍ lbaraka! Fkiɣ-ak lbaraka deg warraw-ik, ggiɣ-ak am ubelluḍ n uɣanim, mi iruḥ ad iqqar, ad d-ixlef, ad d-ikker. Iḥya-k lḥeg, win issutren tamuɣli, tarrawt-is ffɣen d iderɣalen. Win issutren učči, ayen ččan, ur iban ara fell-asen. Ttmettaten ɣef ueebbuḍ-nsen. Ma d win issutren lbaraka, amur-is iburket, innerna .Mi ikcem anda llant yessi-s, yufa-tent ttrunt, yenna-asent: ‘‘ruḥumt, win i kent-ieuzen, d tigellalin, ma ulac d tiklalin. Anda ara tḥejbemt ur teseumt ara dderya” .

<p style="text-align: center;"><em> Yeǧǧa-d awal, qqaren: </em>

 <em> A wer tesɣar </em>

 <em> A wer tedden, a wer teẓẓal </em>

 <em> Ur tḥeǧǧeb, ur nesseḥjab. </em>

<p style="text-align: right;"> Ramdane Lasheb 

  
 Tura akka imi iɛedda uḥric wis sin n temsizzelt i d-yellan deg wussan seg waggur n yulyu, Tanmehla n Usegmi n Tubiret tessewjed ttawilan iwulmen i tannant ara d-yilin seg 19 d asawen n waggur n γuct i deg nella. D aγerbaz alemmas Slimane Smili ara yeldin tiwwura-s i uqabel n yiselmaden imaynuten n sin n yiswiren : alemmas d unsnawi. Iwakken ihi ad d-tili tannant-a deg tignatin igerzen, anemhal n Usegmi n Tubiret yessawel-d deg wussan-a yezrin i yimaswaḍen n uswir alemmas anda i d-yessuter deg-sen ad swejden iman-nsen i tikci n ufus n tallelt i tsuta-a tamaynut n yiselmaden yuhwajen iwellihen, ama deg tarrayt n uselmed ama deg usuddu n tneγrit neγ ahat deg wayen yerzan tanefsit n unelmad. Din dγa i yettwaddem rray i ufraq n yigrawen almend n tangawin, imi llant akka ti ara yesɛun drus n yimunan. Ass n lexmis yezrin ihi, lawan ideg i d-usan yimaswaḍen γer tkadimit i yettuɛeggen s wudem unṣib wid ara yilin deg tannant-a xas akka ulamma d tallit n yimuras n unebdu.

  M. Smail 

  
 Segran-d yijajiḥen n tmes yekkren deg tuddar d tɣiwanin n lwilaya n Tizi Uzzu ɣef teɣzi n tlata waggur-nni n unebdu yezrin (yunyu, yulyu, ɣuct) n useggas-agi n 2017, s lmut n yiwen n umdan d ujraḥ n 17 n yimdanen-nniḍen yemxalafen deg leɛmer akked lexṣara deg wayen yeɛnan ixxamen, ṭṭjur, iɣersiwen n uxxam s wazal n 241 n yimelyan n Ddinar Azzayri. Ibeggen-d wulɣu-nni i d-yefka umaray amatu n lwilaya n Tizi Uzzu ussan-agi i iɛeddan, deg umeslay-is sdat n yiɛeggalen n Usqamu aɣerfan n Lwilaya (APW). Ijeml-d deg-s tixeṣṣarin swayes i d-glan yijajiḥen n tmes, d wid i d-yessegran s tmerɣiwt n 79 n yixxamen n tmezduɣt, aserɣi n 90000 n tzemmrin, timerɣiwt n 340000 n ṭṭjur yettarwen lfakya d 50 igetaren n wakal i yeẓẓan d timẓin d yirden akked 2300 n teɣrasin n tamemt ideg llant tzizwa d 340 d tilmawin akked usraɛ d ufsax n waṭas n yiɣersiwen ladɣa lmal amecṭuḥ. Iberḥ-d umaray amatu n lwilaya n Tizi Uzzu ddurt-nni yezrin, belli tixeṣṣarin-agi ttwajerdent merra deg yiwen n zzmam i yettunefkken ɣer tneɣlaft n ddaxel akked tijmuyaɛ timiḍranin i wakken ad asen-d-ɣermen s yidrimen i yifellaḥen akked yimezdaɣ-agi ḥuzant twaɣiyin-agi n tmes. Ɣer taggara, ad d-nesmekti belli yal amezdaɣ iwumi yerɣa uxxam-is, ha-t-an ad as-d-fken 70 melyun n ssuntim i wakken ad iɛiwen i uxxam.

   A. A. 

  
 Simmal zerrin yiseggasen , simmal yettaɣ aẓar wansay-agi n usfugel n taggara n useggas agraɣlan s tqejmeyar n cikula di tmetti nneɣ. Tin yernan ɣur-s, wid i tent-ixeddmen, tṣenniɛen, ttnewwiɛen di lesnaf-nsent,.dayen ahat i d-jebden lɣaci s watas. Dagi deg Uqbu, 20 n yiseggasen akka ɣer deffir , ad naf ala kra n twaculin kan i yettaran ddehn-nsent ɣer lbiɛ-agi n tqejmyar n cikula, i wakken ad sfuglent aseggas ajdid ladɣa tid yettidiren di temdinin, yal mi ara d-yaweḍ wass 31 di duǧember. Maca taggara –agi, izad wi izaden, yelḥeq zhir-nsent ula ɣer tudrin, almi yuɣal d amsizwer u amḥedwaq ɣer tkuwacin. Ad as-tiniḍ deg wusan-nni n Remḍan i telliḍ mi ara ad tkubrin ɣer lxubz aḥmayan lqirab n tadanin. Nessaram ula d yennayer ad yili usfugel-is s ṭṭaqa u di teswiɛin yelhan neɣ ma ulac ad yekcem di tatut.

<p style="text-align: right;"> Brahim benhamouche 

  
 Halim Behlouli, d yiwen n umedyaz ilemẓi atrar. D aḥeddad n wawal. D lmalaykat I t-id-yessenṭaqen asmi meẓẓi, imi i d as-id-yefka Rebbi tamedyazt d ayla.Isegmi-is yuɣ, yennerna u mazal ad inerrni imi d yiwen umedyaz yeččuren d tayri i tmedyazt d yidles amaziɣ.Aɣmis n Yimaziɣen:

  Azul fell-ak a Mass Behlouli, amek i tettiliḍdeg wussan-a? 

 Azul i yimaziɣen merra anida ma llan, u yizzayriyen s umata.Slam-iw ɣef leqbayel s lğmela, i yinaẓuren s wuzig. Aqel-aɣ labas lḥemdulleh am yimdanen merra, dima d leqdic.

  Deg tazwara anwai d Mass Halim Behlouli? 

 Luleɣ ass n 21deg Waggur n Buğamber 1975, di taddart n IɣilIԑEl wanen id-yezgan deg tɣiwant n Amizur, di lwilaya n Bgayet.D amedyaz u d amaru atrar n tmedyazt n teqbaylit. D yiwen i iḥemmlen tamaziɣt ugar n wakken iḥemmel iman-is, ayenni d-yessebganen aya,imi seg wasmimeẓẓiyeɣ ttekkiɣ deg waṭas n tmesbaniyin yeԑnan tamaziɣt.

  Ma tzemreḍ aɣ-d-temmeslayeḍ ugar ɣef yiman-ik, ladɣa deg uḥric n tẓuri? 

 Ttaruɣ s kraḍ (03) n tutlayin: taԑrabt, tafransist d teqbaylit, maca tura akka suffɣeɣ-d idlisen-iw s tefransist d teqbaylit, ma s taԑrabt mazal ur nwiɣ ara ad ssazergeɣ tura akka yis-s. Ttekkiɣ deg semmus (05) n tfaskiwin n tmedyazt deg tama n Udrar n Fad, deg AytSmaԑil di lwilaya n Bgayet, seg 2009 armi 2013.

  Seg melmi i tebdiḍ tira?D acu n ssebbaid-ak-yeǧǧan ad d-taruḍ tamedyazt? 

 Bdiɣ tira n tmedyazt asmi lliɣ 16 n yiseggasen di leԑmer-iw, ussan-nni lliɣ ɣareɣ (qreɣ) deg tesnawit ixelḍen »Ccix ElԑazizḤeddad».Asmi lliɣ sԑiɣ 10 n yiseggasen deg leԑmer-iw, xas akken bdiɣ ssefruyeɣ asmi ɣur-i mraw n yiseggasen kan di leԑmer-iw, maca tira n yisefra bdiɣ-tt ɣef 16 n yiseggasen. Ma d tamentilt iyi-ğğan ad awiɣ abrid n tira n tmedyazt, d aḥemmel n tsekla s umata akked yidles d tussna. D iḥulfan-iw d wayen akk nettidir d wayen nettwali deg tmetti-nneɣ.

  Anwa adlis i swayestettwasneḍ aṭas? 

 Adlis i swayes ttwasneɣ mliḥ, d win yuɣalen am nekkwa-w, d adlis-nni n tefransist iwumi semmaɣ »La Belle Vie Aux Yeux Du Créateur! »i d-yeffɣen deg 2014 di TiziWezzu, neɣ di Yunyu 2015 ɣer tezrigin «Edi Livre» n tmurt n Fransa.

  Acḥal n yidlisen i d-suffɣeḍ yakan?S wacu n tutlayin I d-ffɣen? 

 Ssazergeɣ-d yakan 3 n yidlisen ɣef yiwet n tikelt.Amezwaru d win iwumi semmaɣ«Tiwwura n Tafat»neɣ «Les Portes de Lumière», i d-yeffɣen s snat n tutlayin tamaziɣt d tefransist.D ammud ideg llan 34 n yisefra, 17 seg-sen s tmaziɣt, 17 nniḍen s tefransist. Ma d ammud-iw wis sin n tmedyazt d win iwumi giɣ isem »Leğhud n Tafat», neɣ « Les Forces de Lumière », i d-ssazergeɣ s tefranist d tmaziɣt. Giɣ deg-s 37 n yisefra, 18 seg-sen s tmaziɣt, ma d 19 nniḍen s tefransist. Ma d adlis-iw wis kraḍ (03) d adlis n tiklisen (La psychologie) s tutlayt n trumit, d win iwumi fkiɣ azwel : »La Belle Vie Aux Yeux Du Créateur ! ». 

  Anwa adlis i ak-yuwin aṭas, neɣ i ak-yenzan aṭas di ssuq? 

 Ma d ayen yeԑnan-ayal yiwen seg yidlisen-iw yuwi-d lḥeq-is di ssuq,imi azal n 2000 n yidlisen iyi-nzan ama da neɣ di Fransa. Maca adlis iyi-d-yuwin aṭas, d adlis-nni n tefransist iwumi semmaɣ«La Belle Vie Aux Yeux DuCréateur».

  Acu n yisental iɣef tettaruḍ tamedyazt-ik? 

 Isental iɣef ttaruɣ tamedyazt-iw uwiɣ-ten-i-d segt metti-nneɣ, d tudert-nneɣ n yal ass, gar-asen : timetti, tayri, amedyaz, timsal n ddunit, tidet, lehyuf, tudert-iw, lḥerma, zzin n teqbayli, atg.

  Ma tzemreḍ ad aɣ-d-tehduḍ tukkist seg yiwen gar yisefra-inek?. 

 Mačči d ugur, mebla lmezya. Ad awen-d-hduɣ tukkist seg usefru-nni « Ddwa n Lbaṭel » neɣ » Le Remède du Mèpris », seg udlis-nni » Tiwwura n Tafat  » neɣ  » Les Portes de Lumière », ha-t-anɣur-wen ihi.

  D acui d tidmi-ik ɣef tmedyazt s umata? 

 Ttwaliɣ d akken tamedyazt d izen n talwit, d win yettaԑraḍen ad yessakki wid tuwi tnafa, wid iɣur yiḍes. Iwakken ad d-tenddekwal tmetti, yerna ad tawi abrid n tebɣest ɣer lḥerma.

  D acu i d tamuɣli-k ɣef tmedyazt taqbaylit tatrart? 

 Tella tmedyazt deg ssuq imi nesԑa aṭas n yimedyazen, ttilint-d tfaskiwin n tmedyazt deg yal tama n tmurt n leqbayel, ԑawnent mliḥ anect-a.Aswir-is yettnerni yal aseggas, imi tuget n yimedyazen n wass-a sԑan aswir adelsan d usegmiԑlayen deg usegmi d tussna. 

  Acu ara asen-tinniḍ I yimedyazen imaynuten? 

 Ilaq ad ssiwḍen ad ssizergen ayen uran n tmedyazt iwakken ad t-ɣrenmedden, mebla akukru. Ma d wid urnezmir ara ilaq ad jemԑen isefra-nsen, neɣ ad ttekkin deg tfaskiwin n tmedyazt. Nekk ad d-inniɣ d akken d tifaskiwin-agi iyi-llin allen akken ad d-suffɣeɣ idlisen-iw. 

  D acu n yisenfaren i tessewjadeḍ sya ɣer sdat? 

 Ttheggiɣ aṭas n yidlisen, dɣa deg tmedyazt,heggaɣ-d yiwen n wammud amaynut n yisefra ara d-yeffɣen di kra n wagguren,am waken, daɣen, ara d-suffɣeɣ yiwen n udlis-nniḍen n tiklisen (La psychologie) s tutlayt n trumit. Am wakken daɣen ara d-suffɣeɣ yiwen n ungal.

  Awal-ik n taggara?  

 Tanemmirt s tussda i Uɣmis-agi-nwen, imi iyi-yiga amekkan deg yisebtar-is.Sslam-iw ɣef wid Iyi-ḥemmlen d yimeɣriyen n yidlisen-iw di yal amekkan.

<p style="text-align: right;"> Yesteqsa-t:Adaoun Abdelghani. 

  
 At taddart akken llan qqaren-d isem-agi n El Kelâa yettwanefk imi amezwaru-nsen, Braham Ouyekhlef, yekka-d seg El Kelâa Beni Hammad seg tama n Bgayet.

  Isem “El Kelâa” 

 Tettwabna Kalâat Beni Hammad deg useggas 1007 deg lwilaya n Msila. Yebna-tt Hammad mmi-s n Bouloughin u jeddi-s d Ziri win I d-ixelqen Lezzayer, tamanaɣt n tura. Yettwḥres Ihilaliyen, syin iruḥ-d ɣer Bgayet. Syin-a i d-yusa, ɣef waken I d-nnan, Braham Ouyekhlef. Mi d-yewweḍ ɣer tama n Uẓeffun, yeṭṭef amekkan deg tewrirt iwumi qqaren akka tura Misura. Ruḥ a zman, rwaḥ a zman, yuɣal yesɛa uguren imeqqranen akked sselṭan n Temguḍt. Cwal ɣe gma-s armi d asmi i t-yenɣa sselṭan-agi. Asmi i d-ufan warraw n Braham Ouyekhlef aman seg tama n wadda n Misura, subben-d deg 4 yid-sen ɣer din u xelqen-d taddart iwumi fkan isem-agi n tura El Kelâa. Ad naf deg taddart-a 4 n yiderma i wwin ismawen n warraw n Braham Ouyekhlef, yella udrum At ¨hmida, At Saɛdi, At Ɛli d Wat Buǧemɛa, rnu adrum wis xemsa n yimrabḍen. Zedɣen deg El Kelâa, azal n 1000 n yimdanen, ɛlayet ɣef lebḥar s wazal n 600 lmitrat. Tesɛa tilisa akked tɣiwant n At Caféɛ seg tama n usamar, seg umalu, ad naf taɣiwant n Tifrit, seg ugafa yella Uẓeffun ma ɣer tama n unẓul d Aqerru.

  Lǧameɛ Ufella neɣ tajmaɛt 

 Ɣef wakken i aɣ-d-yenna yiwen umaɣar, ɛeddan 10 leqrun seg wasmi yettwabna Lǧameɛ Ufella. Yettwabna s ufella n yiwen uẓru ameqqran, u sseqdacen-t, diɣ, d tajmaɛt anda ttnejmaɛen yimezdaɣ n taddart-a. Acu mačči ala i waya i t-sseqdacen. Ssexdamen-t, daɣen, d tazeqqa n creɛ anda i tettcaraɛ taddart wid i d-yettawin tilufa. “Mi ara d-yawi yiwen taluft, ad d-ibedd, dagi deg lǧamaɛ, sdat n taddart i wakken ad yettwacareɛ ɣef wayen yexdem. Syin, ad teḥkem taddart fell-as”, akka i aɣ-d-yenna yiwen umaɣar. Ɣef tama n lǧameɛ-a, tella yiwet n temduct tamecṭuḥt i ɣzan deg uẓru, mazal-itt ar ass-a n wussan tettacar d aman. Deg umekkan-a i reḥḥun s ablaḍ, zik, Wat taddart tiqubac, lemmus d wayen i ssemsaden. Sya ɣer da, mi yeḥma wuzzal-nni, ad t-rren ɣer daxel n waman i wakken ad d-yesmiḍ. Akka tura, Lǧameɛ Ufella, d amekkan qesden s waṭas yimezdaɣ deg unebdu, ttɣimen deg-s imi ttafen dinna tasmuḍ d tsusmi. Ma d amek i yettwabna, yules-aɣ-d taqsiḍt-is yiwen umɣar, yenna-d: “asmi kkren yimezdaɣ ad bnun lǧameɛ, ur mmsefhamen ara ɣef umekkan anda ara xedmen, yella-d umqelleɣ d umgarad gar-asen. Kra, bɣan-t deg tama n ideg yella akka tura, wiyaḍ deg tama-nniḍen. Ihi, imi ur d-ufin tifrat, deggren taluft i waken ad tt-kemmlen azekka-nni. Acu kan, sbeḥ mi d-kkren Wat taddart, ufan-d yebda lebni n lǧameɛ s ufella n uẓru. Ihi, imi wallan akken, ur yelli ɣef wacu ara kemmlen anejmuɛ: teddez, tebrez. Ɣef wakka, dɣa, i as-qqaren Lǧameɛ n lmalayka”.

  El Kelâa, taddart n yimeɣras  

 Tettuneḥsab El Kelaâ gar tudrin timezwura n tmurt n Lezzayer ur nesɛi ula d yiwen n uḥerki. Imezdaɣ n taddart akken llan, qeccuc-meccuc, ddan akked deg ubrid n tegrawla. Aya iɛawen aṭas imezdaɣ i wakken ad ẓden tagmat gar-asen xas ulamma xelṣen-tt s yidammen-nsen. “Nxelleṣ-it ɣlayet ibeddi-nni nbedd ɣer tama n tegrawla. Thudd u tesserɣ Fransa taddart-nneɣ imi ṭṭuqqten dagi yimjuhad”, i aɣ-d-yules tadyant yiwen umezdaɣ n taddart-agi.

  Tamsalt n yimsiḍnen (compteurs)  

 Am tuget n tudrint n tmurt n leqbayel, El Kelâa, sedduyen-tt yiqerra n taddart neɣ wid iwumi qqaren ṭemman i d-yettwafernen deg unejmuɛ n taddart. Gar yisenfaren i texdem taddart i yiman-is, nezmer ad d-nader: abelleḍ d uslaɣ n yiberdan s siman, afras n yiɣbula d bennu n tliwa i yal adrum deg taddart, asizdeg n yimekwan izamulen yellan deg tama-nni, beddu n lebni n yiwen lǧameɛ ameqqran…atg. “Kra n wayen akk nserref deg yisenfaren-a, yekka-d seg-neɣ; d nekni i d-ibezren gar-aneɣ. Wamma ula d asurdi yeflan ur d-yekki ɣer dduwla. Acu kan, ugur ameqqran, ɣef waken i d-nnan yimezdaɣ, d anekcum-nni n waman i ǧǧan deg tlemmas n umahil. “Ugar n useggas seg wasmi nxelles tura imsiḍnen (compteurs), ar tura mazal ur kcimen waman. Ur neẓri ma ssebba kan i d-ufan neɣ d ayen-nniḍen.Kulec isellek, mazal kan ad aɣ-xedmen imṣiḍnen. Nutni la d-qqaren ur ten-nufi ara i lbiɛ. Ruḥ fhem-itt tura kečč!”, i d-yenna s wurfan yiwen umezdaɣ.” Ɣef waya dɣa, i mazal imezdaɣ n taddart, ttagmen seg tliwa n taddart am zik-nni.

  Yettkemmil… 

  Hocine moula 

  
 Akken yella yenna-t-id aṭas n tikkal uselway-is ameɣnas mass Racid At Ɛli Uqasi, ilaq ad tezzi yewwas Tesbeddit-nsen Takanadit i Tmaziɣt i yimaziɣen nniḍen ladɣa deg wayen yerzan aseqdec n usnulfu ed tfarest iseklanen, wamma deg yiḥricen nniḍen tella terza yakan Tregwa ɣer kra n tmura n Tmazɣa I kra n yiqeddicen. Ihi, akken ad tɛeddi ɣer tigawt, tesnulfa-d ussan-a arraz Ɛli Azayku i uslal aseklan ed tẓuri n yimeskaren imaziɣen n lasel amerruki. «Iswi n warraz-a mačči kan d asebɣes i usefres aseklan ed tẓuri s Tmaziɣt, maca iwakken ad yerr tajmilt i wid ixeddmen deg wannar n usefres s tmaziɣt, ad ten-yerr ad ttwassnen ɣur yimaziɣen akked iberraniyen s umata, ladɣa wid i yettaken ccan i yidles amaziɣ». Deg tiɣri-nni i d-sersen i nezmer ad nɣer aya. S wakka ihi, arraz-a s wazal n 1000$ n Tkanada, i yeddmen isem n waggag, amedyaz d umezray Ɛli Azayku, i yemmuten sendilindi, ad yettunefkay deg 20 n yebrir n yal aseggas, d asmekti ladɣa ɣef wayen yesɛedda umeɣnas-a mi t-gren yinesdabuyen n Merruk deg tkurmut (lḥebs), maca daɣen ilmend n usmekti n tefsut n yimaziɣen. 

<p style="text-align: right;"> Mhenni Xalifi  

  
 Mbeɛd mi d-tella temlilit n twilayt ɣef waman, taggara n ddurt yezrin Mouloud Cherifi, s yisem-is d lwali n Tubiret yessemlal-d inemhalen d yiɛeggalen n usqamu n twilayt I wakken ad d-gren s annar tamsalt n lebni d tnezduɣt. Di tazwara, d anemhal n uḥric-a d-yewwin agzul ɣef wayen yettwaxedmen deg yiseggasen yezrin, d wayen yetturajun ɣer sdat. Asmi yekfa awal-is, imḍebber amenzu n twilayt yuɣal-d ɣer yiɛewwiqen yellan I wakken ad iẓer ssebba yeǧǧan aṭas n yisenfar gellen acḥal d aseggas. D tinezduɣin, s ṣṣenf yemxallafen iɣef yezzi aṭas wawal, anda i d-iban uɛeṭṭel ameqran deg lebni-nsent. Ɣas ulamma ddeqs i yettwabnan, yettwaferqen, maca ayen i d-yeqqimen s wazal-is ! D ayen yeswahmen mačči d kra Mass Cherifi i yefkan iwellihen i wakken ad d-yili uɣsab deg useddu n lecɣal. Di yal tikkelt, yettuɣal-d wawal ɣef yimɛelmen i yesɛeṭṭlen deg yisenfaren, imi ssuturen-d tadrimt di yal tikkelt. Dɣa, lwali yessuter seg unemhal n uḥric-a i wakken ad iẓer imɛellmen-a anda ara ten-yethedden ɣef unekcum n tedrimt s asenduq n twilayt mebla leɛḍil. Yeqqim-d yiwen n usenfar deg temdint n Sour El Ghozlane, asmi kan yesla lwali d acu n ssebba yesɛeṭṭlen beddu n lecɣal, yerfa mačči d kra, imi d kra n ttawilat n uxeddim i yeǧǧa yiwen n umɛellem deg umkan-nni i d ssebba. Iwelleh s leqseḥ imḍebber n uḥric-a n lebni d tnezduɣt i wakken ad d-iheggi amkan-nni s lɛejlan. Timlilit, tekfa s waṭas n yiwellihen ara yeǧǧen aḥric-agi ad tekfu fell-as tuzzya d tunḍa, imi Mouloud Cherifi yebda yessekfal-d s kra d asenfar yuɣalen d rrif. <span style="white-space: pre;"> </span> 

<p style="text-align: right;"> <span style="white-space: pre;"> </span>   Smail. M  

  
 Azal n umalas (ddurt) aya, tiftisin n Uẓeffun uɣalen-t d lwelha i waṭas : ama d wid i tt-izedɣen neɣ d inebgawen ansi-nniḍen, xas akken tallit n tucfa tfuk. Maca tikkel-a, d agemmer i asen-yessawlen, degmi i yuzzel wawal ɣef tuffɣa n yiselman n n waynanaz ( la daurade ), anda akken i ten-ttrebbin. Iselman-a, rran-d ula i umeẓyan d umeqqran, akken ad ten-id-gemren, ama d win yessnen neɣ d ubujad d imeré anwa ara yeṭṭfen tagnit, anwa ara d- yessalin ugar n wayeḍ. Uɣalen medden akk d inegmaren, ssawḍen kra ǧǧan lecɣal-nsen,ha-ten-an ẓẓan din am wass am yiḍ. Dinna i ttnussun, ur d-cqin i kra gar wallen-nsen ala aslem n waynanaz. Dɣa, ula deg Lezzayer tamanaɣt, Bgayet, usan-d ula d nutni ad awin amur-nsen. Acku aslem-a s wazal-is, d ayen ara asen-yeččaren iẓewaḍen-nsen, aṭas i aɣ-d-yennan, deg wass tteffɣen almi d 5 n yimelyan neɣ ugar. Ma d wiyaḍ, ddan akken ddan waman, daya. Nessaram akken imerẓi-a ad yili yal ass, mačči kan deg yiri n yilel, di tlemmast, meqqar ahat ad yader wazal n yiselman di tmurt-nneɣ, ad t-nečč, ur t-nettargu ara.

<p style="text-align: right;"> Tamsaout Tarik 

  
 Mačči d ayen yessefraḥen ayen swayes i d-yegla useggas-a i waɣir n Bgayet d yimezdaɣ-is. Tazɣint tadamsant (crise économique), teskanay-d akken ilaq ssmamat d latarat-is. Aṭas n tɣiwanin n twilayt i yeccektayen ɣef lexsas n tedrimt deg texzanin-nsent, i wakken ad izmirent ad kemmlent neɣ ad kfunt lecɣal i yeqqimen d azgen. Nnig waya, ula d tidukkliwin yemxalafen nṭerrent ayendin imi ur asent-kcimen yidrimen swayes ara xedment kra. Akka dɣa ara naf dɣa tiddukkliwin yellan deg tɣiwant n Ayt Smaɛil, ur asent-yewwiḍ kra n userdi ɣer texzant-nsent, aseggas-a. Si tama-nniḍen, ula deg lecɣal n baylek yettban-d wugur adamsan n waɣir d tmurt s umata ; imi asenfar n ususseɛ d ureqqeɛ n ubrid n Ɛecba (les gorges) deg Xerraṭa d amedya igerrzen i waya. Asmi yettwaṭṭef sɣur tkebbaniyin Ozgün-ETRHB yella-d umsifham ɣef tazwara n 2017 akken ad yamed. Maca seg wass-nni, acḥal n taganin i d-yellan sɣur yixeddamen ɣef ssebba n tedrimt. Imḍebbren n tkebbanit-a, ruḥen armi sṭaxren kra n yiqeddacen. Aṭas n yirgazen n tsertit d yisegbaren n tdamsa i d-yennan d akken aɣir n Bgayet, aql-it gar wid yenṭerren, i ixussen ayendin deg yisenfaren n tneflit. Dɣa ula d amḍan amecṭuḥ n yisenfaren seg wid yettwajerrden, aql-iten akka tura, kra yeḥbes, kra yettɛeṭṭil ugar n wamek i as-d-tewwi.

  M. K. 

  
  Aɣmis n Yimaziɣen: Deg kra n wawalen, mmeslayeɣ-d ɣef yiman-ik? 

 Yahia Yanes: Luleɣ ass n 03 deg waggur n yennayer 1967, deg Yiwaḍiyen deg lwilaya n Tizi Uzzu. Lliɣ yakan d aselmad n tutlayt n tmaziɣt deg tesnawit, syin deg uɣerbas alemmas n Hamida deg Buɣni. D amedyaz d amaru atrar s tmaziɣt, imi uriɣ yakan 02 n yidlisen s tutlayt n tmaziɣt, iɣef ara d-nawi awal deg tdiwennit-agi. 

  Ʃecra n tesyar deg yiwen n ulemsir, amek-itent-teḥyiḍ akk a mass Yanes? 

 D tidet, xeddmeɣ aṭas n lecɣal deg tudert-iw, maca yal taɣawsa deg umkan-is u deg wakud-is. Qeddceɣ deg ddeqs n yiḥricen d taɣulin yemgraden, ad d-bedreɣ gar-asent: idles amaziɣ, tira n yidlisen, taɣamsa, addal, anadi, isaragen, timsikniyin, tiddukkliwin tidelsanin, aseddu n tezrigin…atg. 

  Ahat, tirmit-ik deg uselmed n tmaziɣt tεawen-ik aṭas deg tira s tmaziɣt, mmeslay-aɣ-d ɣef wannecta? 

 Asmi lliɣ d aselmad, ssarameɣ d akken tamaziɣt, ad tuɣal, ad tesεu amkan deg tudert-nneɣ n yal ass, ad tili d tutlayt ara yesseqdac umdan, i wakken ur tettɣimi ara d tuffirt. D tidet, tirmit-iw deg uselmed n tmaziɣt tεawen-iyi i wakken ad aruɣ idlisen yerna s tmaziɣt. Mačči d aselmed-is kan, maca uqbel anect-a, tella leḥmmala-nni i tmaziɣt, d timeɣnest-nni-ines i d aɣ-yeğğan ad naru u ad neqdec deg-s.

  Mmeslay-aɣ cwiṭ ɣef leqdic-ik deg unnar n tira d waddal? 

 Seg wasmi meẓẓiyeɣ, ḥemmleɣ tamaziɣt, bɣiɣ ad qqedceɣ fell-as u deg-s. Ḥemmleɣ diɣen tamedyazt, i bdiɣ deg useggas n 1986, asmi sɛiɣ 19 n yiseggasen deg leɛmer-iw. Seg wass-nni ar ass-a, uriɣ ar tura azal n 1000 n yisefra s teqbaylit, ɣef yisental yemgraden. Deg useggas n 2012, sazergeɣ-d ɣer tezrigin Richa Elsam, adlis-nni wis sin iwumi semmaɣ «D kemm a tayri». D ammud n 75 n yisefra s teqbaylit, ideg riɣ tajmilt i tmeṭṭut taqbaylit deg waṭas n yisefra. Imi ula d nettat teḥrez tutlayt d yidles-nneɣ amaziɣ. Uriɣ yakan deg tɣamsa yettwarun s tmaziɣt d tefransist, imi uriɣ imagraden deg sin n yiɣmisen n tmurt-nneɣ wigi d La Dépêche de Kabylie, ideg uriɣ timucuha-w deg-s tmaziɣt. Am wakken diɣen i yuriɣ deg uɣmis-nniḍen. Ma deg waddal, lliɣ tturareɣ aṭas n tewsatin n waddalen yemxalafen. Syin, uɣaleɣ d asleɣmay ɣef leṣnaf-agi n waddal, d wiyaḍ.

  D acu i d tamuɣli-ik ɣef tira s tmaziɣt s umata? 

 Deg tallit-agi taneggarut, la nettwali belli aṭas n yidlisen ara d-itteffɣen deg yal aḥric n tẓuri neɣ n yidles, d ayen yesferaḥen aṭas aṭas. Ladɣa tamedyazt d tin ara d-ittefɣen mliḥ iseggasen-agi ineggura, maca llan ula d ungalen, tullisin, timucuha, timezgunin…atg. 

  Ḥku-ɣ-d taqsiḍt-ik akked tmedyazt? 

 Asmi lliɣ qqareɣ deg useggas wis rebɛa n uɣerbaz alemmas, lliɣ ḥemmleɣ ad d-ɣreɣ u ad ḥewwseɣ, ad nadiɣ anamek-nsen. Ladɣa isefra yura Victor Hugo, d wid n Charles Baudelaire…atg. Sakin uɣaleɣ sefruyeɣ . Ḥemmleɣ diɣen tamedyazt n ucennay-nneɣ ameqqran Sliman Azem, dɣa ula d netta xedmeɣ-as tajmilt.

  Ahat d timeɣnest-nni n tmaziɣt, I ak-idemren ɣer tɣamsa? 

 D tidet, tamaziɣt d rruḥ-iw, imi ssefraɣ yis-s, lemdeɣ-tt syin slemdeɣ-tt, tura la qqedceɣ fell-as. Uqbel ad iliɣ d aneɣmas deg tɣamsa, lliɣ yakan d ameɣnas deg yiseggasen n 1980. Ttawiɣ tamaziɣt deg wul-iw, yis-s i ttidireɣ. Uriɣ yakan deg sin n yiɣmisen n tmurt-nneɣ, syin kedmeɣ d imceggeɛ n radyu n teqbaylit Numidya n tmurt n Marikan. D tidet ur xdimeɣ ara asileɣ deg wayen yerzan taɣamsa, maca d leḥrara-nni akked d leḥmmala-nni n tmaziɣt, iyi-d-yellin abrid ɣer tira deg yiɣmisen.<span style="white-space: pre;"> </span>

  Amek i ilaq ad yili umaru neɣ umeskar deg tmetti? 

 Ilaq ad d-yawi ayen ara d-yaru iseɣ d ubaɣur i tmetti-ines, ladɣa ma yella wayen akken yura d amaynut. D netta ara d-yinnin ayen yebɣa d wayen yuggi ugdud, s ttawil n yizen yesεedday deg tira-s.

  Amek-it usizreg n yidlisen deg tmurt-nneɣ? 

 Asizreg n yidlisen deg tmurt-nneɣ, yenqes s waṭas mačči am zik, acku s unekcum n ttawilat itiknulujiyen atraren, sneqqsen mliḥ taɣuri. Zik, deg ubrid neɣ deg wallalen n usiweḍ ala win ara twaliḍ yeqqar adlis, ma d tura ala win ara twaliḍ yeṭṭef tilifun. Ma d adlis n tmaziɣt, ugur-is imi tuget n yimdanen ur ɣrin ara tamaziɣt. Ad yili yiwen yebɣa ad iɣer kra n udlis s tmaziɣt, ad as-yekkes lebɣi wugur-nni n tɣuri, imi ur yezmir ara ad d-iɣer ayen yettwarun s tutlayt-is n tyemmat.

  Imi kečč d amedyaz, yadra ma tettekkiḍ deg tfaskiwin n tmedyazt? 

 Tɛedda yiwet n tallit, ttekkaɣ deg kra n tfaskiwin n tmedyazt, i d-yettilin deg tmurt n Leqbayel. Syin, uɣalen nnan-iyi-d ilaq kečč ad tiliḍ d aɛeggal deg tesqamut n uktazal, imi walan belli isefra-w lhan s waṭas, imi d aselmad diɣen n tmaziɣt. Acu kan, nekk ur zmireɣ ara ad iliɣ d aɛeggal deg tesqamut n ufran n yisefra. Ma d tura yal tafaska n tmedyazt, ttiliɣ kan deg-s d amaru neɣ d amasizrag maca mačči d amedyaz.

  Ma tesmedyizeḍ kan ɣef tudert-ik, neɣ ɣef tin n umdan s umata ? 

 Isefra ḥuzan akk taɣulin yellan, yerna nekk ur ssefrayeɣ ara kan ɣef wayen i yi-ɛnan nekkini kan, maca ttaruɣ ɣef wayen tettidir talsa s umata. Ad d-fkeɣ kra n yisental ara d-ifken ttbut ɣef wannect-a, gar-asen : Igujilen, tayri, tameṭṭut, imeɣban, imuḍan, tamagit neɣ tumast tamaziɣt, addal, timetti…

  Ahat d tuqqsa n tayri i ak-idemren ɣer tira n tmedyazt, neɣ ala ? 

 Deg ddunit merra, win ara ak-yinin ur ḥemmleɣ ara tayri, ur i yi-tḥuza ara leḥmmala, yeskadeb. Tayri, tella ula ɣer yiɣersiwen, mačči ɣer yimdanen kan. Tayri daɣen ur telli ara kan gar urgaz d tmeṭṭut, tella tin n tyemmat d yell-is, tella tin urgaz ɣer mmi-s, tella tin n yimeddukkal d temeddukkal…

  D acu n wassaɣ yellan gar waddal d tira ? 

 Uqbel akk ad kecmeɣ deg yidles, deg tɣamsa tamaziɣt. Uqbel daɣen ad iliɣ d amaru neɣ d amedyaz, liɣ yakan d anaddal. Imi i t-bdiɣ deg useggas n 1979, ar ass-a mazal xeddmeɣ ayen iwumi zemreɣ. Syin akkin, seg useggas 1987, uɣaleɣ d asleɣmay n waṭas n leṣnaf n lkarati. Acu kan, xeddmeɣ addal deg lwaqt-is am wakken diɣen xedmeɣ akud i tira. Addal, iɛawen-iyi aṭas deg tira am wakken qqaren : ‘‘allaɣ iṣeḥḥan deg tfekka iṣeḥḥan’’. Ad ferseɣ tagnit i wakken ad weṣṣiɣ ilmeẓyen-nneɣ akken ad xedmen addal i d-asen-yehwan. Imi werǧin yella waddad d aɛewwiq ama deg leqraya neɣ deg tira.

  D acu n yisenfaren i tessewjadeḍ sya ɣer sdat? 

 Isenfaren mačči d yiwen mačči sin, imi azal n 15 n yidlisen i wejden i wakken ad d-ffɣen. Imi nekk aql-iyi nekk d Mass Nekkar ɣef uqerruy n tezrigt “Tamagit”, tura rniɣ-d tizrigin “Planétaire”, dɣa ttezwiriɣ deg wayla n medden, ttağğeɣ axeddim-iw d aneggaru. Sya ɣer taggara n useggas n 2017, ad d-suffɣeɣ azal n xemsa n yidlisen.

  Awal-ik n taggara? 

 Nessaram d akken leεtab ad yeffeɣ ɣer tafat, tanemmirt-ik a Mass Adaoun imi tgiḍ azal i nekk d leqdic-iw adelsan, tanemmirt s tussda i Uɣmis n Yimaziɣen (La Dépêche de Kabylie), imi i yi-iga amkan deg yisebtar-is. Slam-iw ɣef wid iyi-ḥemmlen d imeɣriyen-inu di yal amkan.

<p style="text-align: right;"> Yesteqsa-t Adaoun Abdelghani 

  
 Deg ddurt-agi yezrin i d-yeffeɣ wammud amaynut n umedyaz aqbayli Mass Malek Houd iwumi ifka azwel “Tilelli ur nelli” i d-yeffɣen ɣef ddemma n umeskar ɣer tezrigin «Naim» deg Uftis deg lwilaya n Bgayet. <span style="text-align: justify;">Iger-d deg-s ddeq-s n yisental yecban : Tarewla (harraga), tanegmit ɣef tmagit tamaziɣt ur nuwiḍ ɣer lebɣi-s ar ass-a, amezruy s wudem n tidet mačči akken i tebɣan kra, iɣeblan n tmetti, mačči yiwen i yellan, tamḥeqranit i d-isemɣin acciwen tcekkeḍ deg wid ur nuklal, uguren i d-ttmmagaren yilmeẓyen almi deggren iman-nsen mebla aḥezzeb ɣer lemwaji n yilel ur nettqili …atg. Llan deg-s azal n 47 n yisefra s teqbaylit. Ma d tazwart ixdem-as-tt Mass Djamal Arezki, d yiwen n umeɣnas aqdim n tmaziɣt (yettekki deg Umussu adelsan amaziɣ), diɣen d amaswaḍ n tefransist deg Ugezdu n Tubiret.</span>

<p style="text-align: right;"> A .A 

<div> 
  
 Yella yetturaǧu, ussan-a ineggura, ad d-yerzu uneɣlaf n yiqeddicen izuyaz ɣer Ɛecba (Les gorges) n Xerraṭa i uḍilli ɣef wamek teddun dinna lecɣal. D ayen i d-yellan dɣa ass n 9 deg ṭuber-a mi d-yeddukkel Mass aneɣlaf Ɛebdelɣani Zeɛlan akked kra seg yirgazen n uɣlif-is i usefqed ɣef usenfar-a n ussewseɛ d ureqqeɛ n ubrid-a aqbur n Ɛecba i yebdan sendilindi. Seld amuqel i tegnit i n-yufa, ibeggen-d uneɣlaf kra n wurrif ɣef tikli n lecɣal iɣef yenna tɛeṭṭel aṭas. Armi dɣa yefka asuneḍ i wid i teɛna taluft akken ad walin deg ferru n yisergal imi awanek iga-d akk ttawilat n tedrimt ilaqen i keffu n yiqeddicen-a n Ɛecba. Deg teɣzi n tirza-a i d-ijemɛen ayendin d lɣaci, ifures dɣa tagnit uselway n tɣiwant n Xerraṭa akken ad as-yeccekti i Mass Zeɛlan ɣef yiɣeblan akk i d-ttmagaren seg lxedma n ubrid-a. War ma nettu anezgum n ufalu n Xerraṭa i yezgan d amihi ageɛmir ɣef yinehharen. Yelha ad d-nesmekti d akken aṭas n yiberdan i iḥebbes/yettkemmil usenfar-a, ayyuren iɛeddan. Tikebbaniyin i t-yeṭṭfen, llant ssuturent tazwara ugar n yidrimen, syinna ssutrent adrim swayes ara xellsent ixeddamen. Maca taswiɛt-a, nezmer ad d-nini d akken teddun lecɣal akken iwulem bac xersum ad yamed usenfar n ubrid n Ɛecba deg useggas n 2019, akken i yella deg umtawa. D ayen ara d-yawin aserreḥ n tikli deg ubrid aɣelnaw wis 9, am wakken ara d-yeglu s waṭas n talwit deg yiqerra n yiseqdacen n ufalu n Xerraṭa i yettwabnan deg yiseggasen n tmanyin. Tallit-nni, yemmug i lqidar n 8000 n yikerrusen i wass, ass-a ahat tekken seg-s ugar n 35000. Ihi, ma yella ikerrusen yeẓẓayen ad uɣalen ad ttawin kan abrid n Ɛecba deg tisin seg Seṭṭif i Bgayet, mi ara yekfu, ad yessenqes waya ahat seg yisehwa (laksidat) n yiberdan. «Tazwara d ugur n tedrimt i yellan deffir n uɛeṭṭel n usenfar-a, ɣef tsebba n tezɣint i iḥuzan tamurt. Dɣa ruḥen yimḍebbren n tkebbanit-a armi sḥebsen kra n yixeddamen imi ulac s wacu ara ten-xellsen. Maca tura, iban-d wudem n usenfar ». Akka i d-tenna teɣbalut-nneɣ i iqerben nezzeh i usenfar-a.

  M. K. 

  
 Akken i d-nnant aṭas n tamiwin deg umaḍal send ad d-yekcem useggas-a amaynut n 2015, dakken wid yettkeyyifen ur ferrḥen ara aṭas kra n wussan mara d-yekcem yennayer, acku ssuma n ubaki n girru ad yali ɣur bu ṭṭwabel n dexxan. Seg tama, ahat anect-a ad yesbeɛzeq tadamsa n walbaɛḍ, maca d tagnit ad t-yeǧǧ yiwen, ɣas ma yella ulac win ur neẓri dakken tiǧǧit n dexxan neɣ n girru ɣur ukeyyaf yennumen gar wayen akk i as-iweɛren aṭas deg ddunit-is. Wanag, nwala wid yettɛewwilen ad ǧǧen girru, ssawaḍen ɣer yiswi, s tallelt n teɣtest (décision) akked tebɣest (courage). Dɣa, mi ara yeṭṭixxer seg usummu n ujeɣbub-nni, nezmer ad d-nini iga-d taɣawsa tgerrez mliḥ i tdawsa-yis akked texriḍt-is. Imi girru, akken ẓran medden, yekkat tazwara idmaren n umdan akken ilaq, agaz-nni i ijeɣɣer umdan ixenneq i yiburaf, yettḍurru aṭas mačči drus turin. Daɣen, iban belli girru yettḍurru tawennaḍt seg tama-s. Yesɛa nnuba ulama d tameẓyant deg usluɣ n nnfu (air), igenni, akked twennaḍt s umata, ladɣa ma neḥsa belli ugar n umelyar n yikeyyafen i yellan deg umaḍal. Anect-a, rnu-yas daɣen, dakken girru yesnulfuy-d iɣilifen deg tmetti, anda yessefk ad yili umqader n wayeḍ. Maca, deg waya, girru yettaǧǧa bab-is iteffeɣ i wallaɣ, yettaǧǧa taɣzint (raison), mi ara yettkeyyif – seg wakken yecdeh dexxan-nni – deg yidigan anda ur d-yewwi ara akk ad yessiɣ akaɣeḍ-nni yettwakeblen, am sbiṭar, afurgu, akked deg kra n temliliyin i d-yessegrawayen aṭas n yimdanen gar yimuḍan ed yisḥaḥ.

 Mhenni Xalifi

  
 Deg unebdu, tettuɣal tmurt n leqbayel d azeqqa n tmeɣriwin, mi iɛedda usigna, ad d-yecreq yiṭij.

 Ayen yebɣun yeḍru deg tmurt n leqbayel, ama d tiwaɣiyin yeɛnan imdanen neɣ tid i icudden ɣer ubaxix n tmes i yeččan acḥal n yigran, tiẓgwa neɣ tjur n uzemmur akked tneqqlin, deg waggur-a iɛeddan, ur zmiren ad ḥebsen imezdaɣ ɣef tudert-nsen n yal ass, neɛ ɛad ɣef wansdayen-nsen. Xas ulamma ad ddren tiwaɣiyin-agi s leḥzen akked usḥissef, meɛna ur ttaǧǧan ara yir taswiɛt ad ten-teɣleb. Akka dɣa ara naf, leqdic n tdukliwin n tesqamuyin yemxalafen n tudrin n leqbayel, yettkemmil deg yal tamnadt, am yiseggasen-nni yezrin. Ddurt-a kan i d-tella Tfaska taɣelnawt n ufexxar deg Taddart n At Xir deg tama n Meqleɛ, lwilaya n Tizi Uzzu, anda ḥeḍrent 4 n lwilayat : Tamenɣast, Sṭif, Ɛin Ddefla akked lezzayer tamaneɣt. Tella-d temlilit-a ɣef teɣzi n 5 wussan, seg 18 ar 22 deg yulyu i deg-i nella. Ula deg Bgayet, ha-ten-in la ttheggayen i tezrigt tis 6 n ufexxar ara yilin deg Ayt Smaɛel deg waggur i d-iteddun. Seg tama n unẓul n lwilaya n Tizi Uzzu, ass-a, 24 deg yulyu, i tebda temlilit Racont’Art deg Wat Waban. Asiher ara idumen alamma d ass 31 yulyu 2017. Ma d tameɣra n lfeṭṭa n useggas-a, ad tebdu ass n lexmis, 27 deg yulyu 2017, deg Wat Yanni am wakken i yuɣen tannumi yimezdaɣ n tmurt n leqbayel. Aṭas n tfaskiwin akked tmeɣriwin i mazal sya d afella ad ilint deg tudrin. Nezmer ad d-nebder, Tameɣra n tbexsisin deg taddart n Lemsella, Tameɣra n tqendurt n leqbayel deg Yiḥemziyen, Tafska n tẓerbit deg Wat Hicam i d-yettilin deg yiseggasen-agi ineggura deg Uxxam n yidles Mulud Mɛemmri n temdint n Tizi Uzzu, d tiyaḍ. Llant ula d timeɣiwin n lkermus, n zzit, n tamemt neɣ ɛad n ubernus. Xas ulamma ttelint-d temliliyin-agi deg ussan n unebdu yeḥman, meɛna aṭas n yimdanen i yettruḥun ɣur-sent. Temgarad tirza seg umdan ɣer wayeḍ :wa i tukksa n lxiq d unadi, wayeḍ i tmussni d tiɣin- ma yella kra yufa d amaynut- ad d-yeglu yis-s. Deg unebdu, tettuɣal tmurt n leqbayel d azeqqa n tmeɣriwin, mi iɛedda usigna, ad d-yecreq yiṭij.

  Hocine Moula 

  
 Asmi ara yettxellis umdan leɣrama ɣef wawal i d-yeqqar, ass-nni ahat ad yessiwzel iles-ines, ad yissin azal n tsusmi akked yinzi d-yeqqaren : «Awal d lfeṭṭa, tasusmi d uraɣ». Akken i as-yenna yiwen n umusnaw :«Awi ufan amdan ad yesɛu amegreḍ d aɣezfan am win n ulɣem». Dɣa akka, ur d iberru ara i wawal alamma yemeḥes-it, i meyyez-it, i wezzen-it. Ad ixemmem sedis iberdan akken ahat ad d-yeffeɣ wawal deg yimi-s yecbeḥ, yesɛa anamek, yesɛa azal. Ad d-yeffeɣ yiff tasusmi, yiff uraɣ. Yiwen yinzi yeqqar : «Awal ma ɣezzif yeffra, ma wezzil ad d-yawi ( ad d-yarew ) kra»Ma d yiwen n umusnaw yeǧǧa-d awal, yenna : «Igenni wis sin ahat yesɛa tilas maca tiwaɣiyin n umdan ur sɛint ara tilas».

<p style="text-align: right;"> B.H 

  
 Aẓar yettabaɛ tara-s akked D ulaqrar ad yali wass , d sin yizwal textar tmeskart Massa Hammadi Fatima, i sin yidlisen-is imezwura. D snat n tmucuha s teqbaylit, d asugen i tent-id-sugen i snat. Yal yiwet deg-s ayen din d isefra d wawal icebḥen. Idlisen-agi i d-yeffɣen deg ussan iɛeddan, tessazreg-iten-d i sin ɣer tezrigt «Dar El Khaldunia», s tezwart n uduktur Said Bouizri». Timucuha-agi i snat d idlisen n 64 n yisebtar, yeswan s wazal n 150Da. Adlis amezwaru, «Aẓar yettabaɛ tara-s», tewwi-d deg-s awal Massa Hammadi Fatima, ɣef yiwet n twacult ur nesɛi ara dderya deg tazwara. Yuɣal yerna ɣur-sen yiwen n uqcic, d ayen kan i d llufan yerna deg lɣiba n baba-s. Yedda deg ubrid n baba-s ; d ayen i t-yeǧǧan ad yeṭṭef deg lḥerma d nnif, tirugza diɣen. S wakka yettak anzi ɣer baba-s iɣaben ɣef wallen-is. Daymi i d as-tefka tmarut-agi azwel-agi «Aẓar yettabaɛ tara-s» i tmacahut-agi yelḥan mliḥ.

<div style="text-align: right;"> A. A.  
  
 Am wayed-is di yal ddurt taneggarut n waggur n ɣuct di 24 alamma d 25, Tiddukkla tadelsant Tiɣilt n taddart n Lemsella deg tama n Yilulen Umalu s lemɛawna n Useqqamu aɣerfan n lwilaya n Tizi wezzu , ttheggin-d tameɣra n tbexsisin.

 Ahil n useggas-agi d amerkanti, icudd ɣer tiemsikniyin, isaragen, uraren n yigerdan, amezgun , timsizwert n ccna…atg. Taẓriget n tikelt-agi, d tajmilt i unaẓur Ali ideflawen. Ass-nni n lexmis yella-d beddu n tmeɣra s wurar, izlan d ucewwiq n lxallat i d-yezzin i yizenqan n taddart. Syin yella-d usenɛet n leṣnaf n tbexsisin yemxalafen ideg ara ad naf: taɣliḍt, taɛemrawit, ajanjar, abuqbus, taberkant, tisgemt, tifendaruct, amuḥli, abaran, debza, aqurci acebḥan, taɣanimt…atg. Tameddit n was, ikemmel wahil s yiwet temlilit iwumi semman “ Inzan n lexrif”; deg-s mlalen-d yifellaḥen n taddart d kra n yimussnawen n ugama. Yezzi wawal s telqayt ɣef tneqlet d wamek ilaq ad yili usefrek d useḥbiber ɣef lxella-s di temnaḍin n yidurar n leqbayel.

  Uẓu n tneqlin 

  Deg wayen i d-nnan yifellaḥen, uẓu yettili s sin n leṣnaf; agrur d urekkel. Agrur: ad d-nekkes tisekkar n tneqlin ad tent-id-negzem ɣef lɛuqda, ad tent-nesdukkel d tacbikt, ad asent-nɣez amdun ad ten-nger s akal. Ad qqiment akken 3 n yiseggasen, ad tent-nesway s waman. Nettɣumuten s yifilku i wakken ur ten-itett ara yiṭij, ma d uẓu yettili-d deg waggur n meɣres.

 Arekkel : uẓẓu s urekkel d aseknu n uxalaf n tneqlet ɣer wakal. Syin akin ad as-nerr akal di tlemmast i uxalaf-nni, ad yeqqim akken di lqaɛa alamma yefka iẓuran. Syin akin, ad igem weḥd-s, ad d-yernu d lǧedra-nniḍen ɣer tmezwurat. Neɣ mi yefka iẓuran, ad t-id-tekkseḍ, ad t-tawiḍ ad t-teẓẓuḍ anda-nniḍen di lawan n meɣres.

  Aleqqem n tneqlin:  amek i d-yettili? Ad d-negzen azkuk, neɣ kra n tneqelt yeɛyan alamma d lǧedra, ad tt-neflu s umenqar, syin akin, ad d-nekkes axalaf ad t-nenǧar s lmus alamma tban-d lleḥma-nni n daxel n yimukan-nni i nefla yakan di lǧedra, syin akin ad as-nerr akal.

  Lehlak n tneqlin:  Lehlak ameqqran yesaḍanen taneqlet d Maras. Amek i d-yettili? Yettruḥu-d d iɣed ddaw tmurt ɣer lǧedra n tneqlet, nettemlili-t-id lawan n umeggal, Iɣelli-as yifer i tneqlet , thellek, ttefɣen-d igersalen di lǧedra-s. ‘’ D yiwen n waṭṭan yessengaren tineqlin, nɣeṭṭeɛ-it akk s učcellaḥ n lǧedra n tneqle, meɛna yettuɣal-d. Tikwal, daɣen, iṣelleb lexrif. Sseba-s d lexsas n waman. Yettali uweṭṭuf taneqlet, dɣa ikeččem uwekiw tabexsist’’. I d-yenna Dda lhuṣin yiwen ufellaḥ.

  Ṭṭerḥa n tazart :  Amaḥil-agi, tuget-is d tulawin i t-xeddmen, amek i t-xeddmen?

 “ Ad d-tjemɛeḍ tazart, ur tt-teǧaǧaḍ ara alamma teqqur mliḥ, ad tt-nawi ad tt-nefsar ɣef tdeknin n yiẓdi neɣ idenci n uɣanim. Syin akin, ad ten-id-tawiḍ ad ten-txedmeḍ daxel n tcekkarin, syin akin ad nerr fell-asen ayen ẓẓayen am yidɣaɣe alamma yeffeɣ-iten nnefs-nni i wakken ur ten-ikeččem ara uwekkiw. Syin akin, ad d-neddem cwiṭ n waman yeḥman, ad ten-neslil, d yifer umadaɣ acku yesɛa lemlaḥ. Ɣer tagara, ad ten-nner deg ukufi acku ur yesɛi ara lmiditi.’’ i d- tenna Nna lwiza yiwet n temɣart lbaraka.

  “Iswi-nneɣ d asnerni n wuẓẓu n tneqlin d ufras n wayen yellan yakan, imi ass-a tazart tewwi-d azal-is di leswaq igraɣlalen, tesɛa amkan-is deg usnerni n tdamsa n tmurt“n i d-yenna Mass Buɛecrin d amezdaɣ n taddart. Yekfa awal-is s yinzi-agi :’’ɣli-d a tabexsist s imi ma yella rbaḥ iɣimi’’

 Ass n wis-nni n tmeɣra, 25 di ɣuct, ɣef lewhi n 10hoo, tennerna cbaḥa n tameɣra n tbexsisin di lemsella s ccna s ucali akked Ali ideflawen, teḍfar-it-id tqufet n tulawin s leṣnaf n tqendurin tiqbayliyin yemxalafen; zzint-d i yizenqan n taddart .

  Tameddit n wass, yekfa wahil n tmeɣra s ufraq n warrazen i warrac n taddart i d yufraren deg leqraya deg yeswiren yemxalafen. Medlent tewwura n tmeɣra s ccna i d-yellan deg yiḍ . Afud igerrzen i tdukla Tiɣilt n taddart n Lemsella. 

  Brahim Benhamouche 

  
 Imeddukal nneɣ n Tiɣremt (la Cité), s bedden-d aɣmis s 24 d asebtar ara d-itefɣen tikkelt i waggur. Aɣmis n Yimaziɣen yeqqaren-asen : afud igerzen, tudert nnwen ar zdat !Awi-d ukan ad ɛenden yiɣmsen nniḍen, ladɣa wid yerwan tadrimt, widen akken i “ḥemlen” tamurt n leqbayel mara yili deg-s cwal

  
 deg tdiwennit-a, yewwi-d awal Mass Bekhti ɣef uselmed s umata akked tarrayin iwulmen akka tura.

  Aɣmis n Yimaziɣen: Amek i tettwalid aselmed n tmaziɣt ass-a ?  

  Ali Bekhti :  Aselmed n tmaziɣt ass-a, nezmer ad t-nwali s sin wudmawen. Udem amezwaru d win, yerzan amḍan n yiselmaden. Amḍan n yiselmaden yettnerni seg useggas ɣer wayeḍ, ayagi d ayen igerrzen. Ma d udem wis sin d ayen yerzan aselmed d tarrayin n uselmed. Ɣef wakken walaɣ, tuget n yiselmaden mazal sexdamen tarrayin tiqdimin almi nuɣal nesselmad tamaziɣt am wakken d tutlayt taberranit. Limmer d lebɣi, anelmad yettutlayen tameslayt seg wasmi meẓẓi, mi ara yekcem ɣer uɣerbaz, ad as-nesselmed amek ara iɛeddi si timawit ɣer tira. Bɣiɣ ad d-iniɣ daɣen almud n tmaziɣt ilaq ad yebdu deg useggas amezwaru mačči deg useggas wis ukuz.

  Amkan n tutlayt di tmetti yettizrir ɣef uselmed. Amek ?  

 D tidet, mi ara tili tutlayt tuɣ amkan akken iwata di tmetti, ayagi yettɛawan almud-ines. Anelmad mi ara yekcem ɣer uɣerbaz ad yaf d tameslayt-nni i ihedder deg uxxam neɣ di berra i swayes ara yelmed, ula d tanefsit-is ad tili tertaḥ. Almud ad as-d-yas yeshel. Ad yelmed kan amek ara iɛeddi si timawit ɣer tira am wakken i d-nniɣ yakan di tazwara. Ad d-fkeɣ amedya ɣef waya u d ayen walaɣ nekk akked kra n yinelmaden mi ara ttarun, sexdamen aṭas n wawalen di tira mačči d awalen n tmaziɣt amedya : (Yetuca-yi-d, yettixisti, yennerbi, nettrizidi…) ansi d-yekka waya ? Yekka-d seg wayen nettidir di tmetti imi neǧǧa awalen n tmaziɣt, nuɣal nesmuzzuɣ awalen n tutlayin-nniḍen. Ayagi yezmer ad yawi ɣer nger n tutlayt.

  Ad nuɣal tura ɣer tarrayin n uselmed, anta tarrayt i iwulmen akken ad yessiweḍ uselmad izen-ines ɣer yinelmaden ?  

 Akken ad yessiweḍ uselmad izen-ines i yinelmaden, ilaq netta yakan ad t-id-yaweḍ yizen n yinelmaden-agi. Yessefk ɣef uselmad ad iẓar d acu bɣan d wacu i iwulmen i yinelmaden. Tamsalt ihi ur teqqim ara di tarrayt, acku ur nezmir ara ad nḥettem ɣef unelmad ad yexdem akken nebɣa nekkni. Tarrayt d ttawil kan swayes ara yaweḍ uselmad ɣer yiswi. Ihi d netta kan i yeẓran ansi i ilaq ad iɛeddi. Acu kan tin ttwaliɣ nekk twulem d tin yersen ɣef wassaɣen yelhan gar uselmad d yinelmaden.

  Yadra aselmad deg uswir amenzu yezmer ad yessexdem yiwet n tarrayt akked d win n uswir alemmas, neɣ temx allaf imi aswir amenzu yuɛer swaṭas ?  

 Nniɣ-d yakan tarrayt d ttawil. Ur nezmir ara ad nessexdem akken ma nella, anda ma nella yiwet n tarrayt. Ulac aswir i iweɛren ɣef wayeḍ neɣ win isehlen ɣef wayeḍ. Acu kan, deg uswir amenzu, anelmad mazal iḥemmel ad yurar, ad isuɣ… Aselmad, ur ilaq ara ad t-yeffeɣ leɛqel ma iwala annect-a. Ihi, i wakken ad d-yejbed anelmad akken ad d-yerr lwelha-s ɣer umahil-is, ilaq ad as-yeddu di lɣerḍ. Ulac anelmad ur yebɣin ara ad yelmed. Ilaq ad yettunefk wawal i unelmad ad d-yini acu yettxemmim. Ur aɣ-mazal ara di tallit-nni anda aselmad d netta i d kullec. Lweqt ibeddel, tarrayin ilaq ad beddlent. Ad sḥissfeɣ imi kra n yiselmaden ur ḥemmlen ara abeddel, nekkat kan timeshal, acku abeddel igellu-d s umaynut, amaynut ilaq-as uxeddim. Limmer d lebɣi, aɣerbaz d amkan anda anelmad i yezmer ad yegmu, yezmer ad yeḍs, ad yennecraḥ, ad yesseǧǧhed assaɣen gar-as d wiyaḍ… Maca, iɣerbazen-nneɣ ass-a, cban isekraf (leḥbus), kullec deg-sen yegdel. Ula di tneɣrit, ad yettuḥettem fell-as ad yeqqim anda i as-yehwa i uselmad, mačči anda yebɣa netta. Mazal inelmaden ttɣimin tiɣimit-nni iwumi qqaren (disposition autobus) meḥsub wa deffir wa. Llant tiɣimiyin-nniḍen ideg anelmad ad yaf iman-is u ad as-yishil uskasi.

  Amek i yezmer uselmad ad yessenqes takerḍa-agi (copiage) ttakren yinelmaden deg yikayaden ?  

 Tamsalt-agi ur terzi ara kan aselmad, maca terza akk imḍebbren i d-yettilin i lmendad n usedwel di tmurt-nneɣ. D tidet deg yiseggasen-agi ineggura, tzad mliḥ tukerḍa-agi ma nezmer ad as-nsemmi akka. Maca, anwi ara nesseḍlem ? Deg wayen nsel d wayen i neqqar, nettaf ṭṭlem yettuɣal kan ɣef unelmad, acku d netta kan i yettwaṭṭafen mi ara yaker. Maca, llan yimakaren uffiren. Wigi d wid yeǧǧan tarrayt-agi n uktazal mazal tettedu seg yiseggasen n 1970 ar ass-a. « A leɛqel tawiḍ lewhi », akken qqaren. Amek ahilen beddlen, tarrayin beddlent, idlisen beddlen, aktazal mazal d winna kan. Ur zmireɣ ara ad d-iniɣ inelmaden sɛan lḥeq ad akren, maca zemreɣ ad d-iniɣ belli yella wanda ttwaḍelmen. Skud mazal iseqsiyen neɣ tuttriwin i d-yettilin deg yikayaden cban tunṭṭicin « err-iyi-d ayen i ak-id-fkigh », mazal ad tili tukerḍa-agi. Ihi, yessefk ad nbeddel tarrayin n uktazal i wakken ad nẓer aswir n yal anelmad.

  Amek ara yexdem uselmad mi ara yili ugraw n yinelmaden ssexraben tiddi n temsirt ? 

  Anwa-ten yinelmaden-agi ? D wid-nni yettwaɛezlen iwumi ur nefki ara azal. Anelmad, ma ur-as yettunef ara wazal, ma ur as-yettunefk ara wawal ad inadi tagnit anda ara d-yerr azal d wawal-nni i as-yettwakksen, ad yuɣal akken. Di yal tasmilt llan yinelmaden-a. yal aselmad amek i asen-ixeddem. Llan yiselmaden irennun zzit i tmes, llan wid yessexsayen tirgin. Aselmad, ur ilaq ad yili d aǧadermi kullec iwala-t, kullec isla-as. Llant teswiɛin anda nettara iman-nneɣ ur nesli ara, neɣ ur nwala ara. Tikwal s unexẓur, anelmad ad yefhem iman-is. Ticki yuẓa di tlisa, nezmer ad as-nehder s ttawil mačči d aɛeggeḍ neɣ d asuffeɣ. Ayen yelhan deg wid yesselmaden tamaziɣt, deg unnar ad naf amur ammeqqran n yiselmaden d ilmeẓyen. Iselmaden-agi, sɛan lebɣi n uselmed, maca laqen wid ara asend-yilin i lmendad ladɣa di temliliyin n usileɣ.

  Acu n yiwellihen ara tefkeḍ i yiselmaden imaynuten ?  

 Tazwara, ad asen-iniɣ tuɣalin igerrzen, tis snat mačči d iwellihen ad asen-fkeɣ. Ad asen-iniɣ kan aselmed d amahil yesɛan azal imi nettrebbi tisutwin. Ma nebɣa ad naf iman-nneɣ deg umahil-agi, yessefk ad nressi assaɣen lqayen gar-aɣ d yinelmaden, ad nekkes zzerb-nni yellan gar uselmad d unelmad. Anelmad, ma tqudreḍ-t ad ak-iqader, ma tḥemmleḍ-t ad ak-iḥemmel. Assaɣen gar-aneɣ, ilaq ad rsen ɣef tayri, leqder d umɛiwen. Ilaq ad tuɣal tuccḍa d ttawil n walmud, ur tettili ara d tawaɣit akken i tt-nettwali zik. Anelmad, ur ilaq ara ad yaggad ma yecceḍ, yessefk ad as-nessefhem belli ala win ur nxeddem, ur nessexsar. Zik mi ara yeɣli uqcic amectuḥ, ur ttɛeggiḍen ara fell-as, qqaren-as « Kker ad tɛiwdeḍ ». Ihi, ilaq yal yiwen deg-neɣ ad iɛawed tamuɣli deg wayen yexdem. Aktazal amninaḍ mačči kan i yinelmaden, imi yessefk i yal aselmad ad iktazel ula d netta iman-is. S yin ilaq usifi akken i as-yenna umedyaz « Ma yella d aserwet, ddemt aɣerbal sifet ».

  S.Yamani 

  
 Tamazɣa n Yimaziɣen, Imaziɣen d nekni aya. Tilisa n tmazɣa hrawit. Agdud i zedɣen deg-s qqaren-asen Imaziɣen, tameslayt-nsen d tamaziɣt, tamaziɣt tebḍa ɣef waṭas n tantaliwin deg-s: taqbaylit, tacawit, tamzabit, tazennatit, tacenwit, tacelḥit, tamacaɣt. Tamurt n tmazɣa tesεa aṭas n yigeldan bdu-d seg Cicnaq. Tamazɣa tesεa daɣen tigeldatin Dihya deg Lewras akked Tinhinan deg tniri. Maca wid yeṭṭfen adabu n tmurt n Lezzayer smersen aṭas n tarrayin  iwakken ad mḥun isem n umaziɣ seg yidɣaɣen d yizekwan yettwarun s wureɣ seg zik n zik. Ulac timeẓra ǧǧan, deg tazwara smersen tasertit-a taɛrabt-tineslemt ! Timeẓri-ya n taɛrabt-tineslemt mačči kan d tamsalt n tutlayt d tesreṭ, maca d tamsalt yellan lqayet mliḥ, iswi seg-s d ahud n tɣerma yettwabnan zik; imi ẓran d akken tutlayt d lsas n tɣerma. Ihi ilaq ad teẓrem d akken ulac taεrabt d tneslemt deg tmurt n tmazɣa uqbel anekcum n Σuqba Ben Nafeε i d-yusan seg Lḥiǧaz. Seg waya yella-d uεerreb deg tmurt n Lezzayer. Ihi ulac maṭi Aεraben deg tmurt n Lezzayer send ad d-asen iserdasen inselmen seg usamar alemmas s yisem n lislam. D aya i yeǧǧan tamsalt n usenseb n tmaziɣt di tmurt n Lezzayer d tamsalt n tesnakta tasertant; neẓra yakk d acu-tt tesnakta-ya, d taεrabt-tineslemt ! Llan wid i yeddan deg lǧerrat n tsertit-a uɣalen ttuɛerben. Ihi ad d-naf tura llan kra n Yimaziɣen ttuεerben. Hatan wayen i d-qqaren wid yeṭṭfen adabu n tmurt n Lezzayer si 1962 ar tura « Nekni d Imaziɣen ….i tesseɛreb tneslemt ! ». Yezri wakud uɣalen At Udabu n Lezzayer yeqqar-d: « Nekni d Aɛraben ! Nekni d Aɛraben ! Nekni d Aɛraben ! ». Ma yella d tura bɣan ad aɣ-d-inin  » kunwi d Aɛraben ! kunwi d Aɛraben ! kunwi d Aɛraben ! » acku ufan-d ugur-nsen agejdan mačči kan d tutlayt.D wa i d aɣilif-nsen agejdan « idles, aẓar, amezruy » ɣas akken ur yebɣi ara ad d-mmeslayen fell-as ɛinani maca, yesseqdac tasnakta tadelsant, deg wannar-a ; yerna atawaɣit ! Teldi s tmeɣra n ccna. Tura bedlen isem tamanaɣt n tgelda n « Mass n Sen »  rran-tt d Γernaṭa deg wadeg n Sirta « Cirta ». Γas nutni ttun maca, amezruy d awezɣi d-yettu. Mass n Sen d agellid Amaziɣ. D agellid amezwaru n tgelda Tanumidit « Numidie ». Ilul deg useggas 238 av. J.-C d mmi-s n Gaya, jeddi-s isem-s Zellalsan, aneggaru-ya d mmi-s n Iles seg lεerc n  Massyles. Mass n Sen asmi yemmut baba-s yezdi akked Ruman deg useggas 203 av. J.-C  mgal Syphax agellid n Massaesyles ; Mass n Sen yerbeḥ deg traḍ yuɣl yezdi tamurt n Massyles akked tmurt n Massaesyles, yesbed-d tagelda Tanumidit «Numidie » yerra Sirta « Cirta » d tamanaɣt n tgelda-ya. Mass n Sen yemmut deg useggas 148 av. J.-C. Ma yella d anamek n wawal  Sirta « Cirta » llant kra n turdiwin: tamezwarut teqqar-d dakken isem n Cirta yekka-d seg wawal  Afniqi QRTN yettwasusru Kirta aneggaru-ya anamek-is « tamdint », sinɣur-s yuɣal-d d isem n Sirta. Ma yella d turda tis snat teqqar-d dakken isem n Sirta d isem amaziɣ anamek-is « tissirt » neɣ s teqbaylit « tasirt ».   Amek ad d-inin Sirta d tagelda n yidles Arab ? yerna semman-as 

  Dacu tettrajuḍ ay Amaziɣ? Cemten tutlayt-ik, huden taɣerma-k, srewten amezruy-ik.

 Nacer-AKOUCHE

  
 Timucuha n La Fontaine d wagi i d azwel n udlis amaynut n umedyaz d umsuqel Lounes Amziane .Yeffeɣ-d di 23 ɣuct 2017 ɣer tezrigin Art Plume n Tizi Uzzu. D adlis ideg yexdem taserwest (adaptation) i 50 n Les Fables yura umaru afransis Jean de La Fontaine yeddren si 1621 ar 1695. Adlis n 440 n tmucuha n Jean de La Fontaine, ideg i d-yefren 50 n tmucuha-agi, d win i d-yessuffeɣ bab-is ɣef 12 n yiḥricen si 1668 ar 1664. Ula d Jean de La Fontaine, tuget n tenqiṣin i d-yeǧǧa d tasuqilt i yexdem i yiḍrisen i d-yufa deg unnar n tsekla uran-tent Esope akked Phédre.Tiqṣiḍin-a, iga-asent taserwest ɣer tefransist s talɣa n yisefra. Am wakken daɣen i d-yugem seg tmucuha n tmura n usamer d Lhend. Llant diɣen tmucuha i d-yessnulfa La Fontaine s timmad-is. Ula d Lounès Amziane, yedda deg ubrid-is. Si tefransist, yexdem-asent taserwest ɣer teqbaylit s talɣa n usefru. Deg umahil-is, iquder ilugan n tira n tmedyazt taqbaylit, am wakken diɣ yeɛreḍ Lounes Amziane ad yessiweḍ timucuha, ad ddunt d tmetti d yidles aqbayli, amzun d timucha n teqbaylit tineṣliyin. Dayen i d asent-id-yernan deg ccbaḥa s yinaw usrid akked tenfalit i isehlen i tɣuri d ufham . Ula d aɣanib afessas i d asent-imudd, izegged-asent i tmucuha udem amelḥan i sɛant yakan. Ma d iwudam n 50 n tmucuha tuget deg-sen d iɣersiwen, ur gtent ara teḥkayin ideg yella uwudem d amdan. Iɣersiwen ara naf di tmucuha s teqbaylit d wid yettidiren deg ugamma n tmurt n leqbayel; d wid yettilin s waṭṭas deg tmucuha n Leqbayel. Amedya, seg n wanda yella deg tneqiṣt n La Fontaine uɣersiw “LeLoup” di teqṣiṭ s tefransist, amaru yettara deg umkan-is uccen. Dayen ara d-tessebgen tanfalit-agi i yura ɣer taggara n tezwart n kra n yisebtaren i yellan di tazwara n tektabt.Yenna-d deg-s: “ Awi-d kan tamacahut , ad d-tban am wakken s teqbaylit i tella deg laṣel”. Ad d-nesmekti kan d akken, gar 50 n tmucuha i yellan deg udlis-agi, 41 deg-sent ffɣent-d yakan deg yiseggasen yezrin ɣef sin n yiêḥricen di 2012 akked 2013. Tagi d tazrigt iwumi ileqqem umaru, yerna-as tazrawt. Tugna n wudem n tektabt Le Renard et La Cigogne ixdem-itt Kamel Bekhtaoui; ma d Jean de La Fontaine, yellan deg usebtar wis rebɛa tdulli n udlis d tin yexdem Brahim Ait Slimani. D adlis n 160 n yisebtar, yettnuzu deg tnedlisin s wazal n 300 DA.

  A.A 

  
 Am waɣiren merra n tmurt, aṭas n tdukkliwin i d-yennulfan deg Bgayet deg yiseggasen ineggura ; d ayen i mu nessawal amussu asduklan (mouvement associatif). Tal tidukkla amek tqeddec, tal yiwet deg wanwa aḥric i tefren ad d-tbin. Skanayent-d dɣa iqeddicen igerrzen, daha ed dihin, deg teɣzi n useggas, i ubaɣur n yimdanen s umata. Seg tdukkliwin-a aṭas i yellan, ɣas mačči kifkif i ttḥerrikent; imi llant ttxussunt deg wallalen, tiyaḍ deg tedrimt, tiyaḍ deg ufus, tiyaḍ nniḍen deg lebɣi idumen. 

 Ma nemmeslay-d kan akka ɣef kra n tdukkliwin i d-ibanen xilla aseggas-a deg wannar-a n leqdic alsan (humanitaire), neɣ xersum i neẓra nekni, war ma nga leḥsab alqayan. Yettusemma neẓra ad ilint tidak i nettu. Ad d-nini kan tga ayen igerrzen Tdukkla n Ugezdu n Tujjya n Tesdawit n Bgayet (AFMB) s teɣlamt tasnujjyant i txeddem i tɣiwanin, akked tigawin nniḍen i txeddem i yimuḍan. Tidukkla i Yimeɛḍar ed Yimuḍan Idumen «Tiɣri», tga ula d nettat daɣen ddeqs n warmuden ar tura segmi d-tennulfa deg tlemmast n useggas-a. Iɛeggalen-is d wid ixedmen ccɣel yelhan ama deg tɣiwant n Ayt Smaɛel neɣ berra-yis. Tidukkla n Yimuḍan n Tgeltemt (DEFI) n Tezmalt tɛerreḍ daɣen ad d-terr yella wayen ur nelli, i lfayda n wid mu yekkes waṭṭan tikli. Am tirzi n tukksa ɣef lxaṭer i Uweqqas, i yettwassudsen deg unebdu yezrin. 

 Tidukkliwin i iqeddcen ɣef yimuḍan n uqerruy, aṭas daɣen i yettazzalen da ed din, snulfuyent-asen-d kra n tegnatin n ucmummeḥ, am DEFI n Uweqqas, Tidukkla n yimuḍan n uqerruy n Bgayet, akked tin «Taɣect n Ugrud», ed tiyaḍ… 

 Amḍan-a i d-nebder d kra seg-sent kan, wamma neẓra caḍent tdukkliwin i yettarran ddhen-nsent i wid ixussen ed wid yuḍnen. Ad yessirem kan umdan ad idum waya!

<p style="text-align: right;"> M. X. 

  
 Aggur n Ṛemdan n useggas-a, yemgarad γef wid n yiseggasen yezrin γer yimezdaγ n Tubiret. Acimi ? Tiririt mačči d tin ara inadi umdan anda-nniden, maca d tin i tezzin yal tameddit deg Uxxam n yidles Ali Zamoum n temdint-a. Yal tameddit, mezzi, meqqer, d argaz d tameṭṭut ttaγen abrid srid s axxam-a i wakken ad ẓren inaẓuren i iḥemlen. Seg yal ahric n tzuri, idles azzayri s umata, amaziγ beddemma, yeffeγ-d s wudem unṣib seg ukbal i t-yedlen d iseggasen-aya. Ass-a, tiṭ ad tezzi γer wid yellan deffir cγel-a, d imḍebbren yerran gar wallen azal n yidles. Segmi i teṭṭef amkan s yisem-is d tanemhalt n uxxam-a n yidles, Massa Saliha Cherbi, ur teγfil γef wayen ttrajun yimezdaγ n Tubiret. Tebda-tt akka s yinaẓuren imaynuten, ilmeẓyen, almi tessali aswir γer tgejdit n ccna n teqbaylit Lounis Ait Menguellet i d-yerzan ddurt iɛeddan γer Tubiret anda yexdem tameγra s wazal-is. D ayen yefkan afud meqqren i tmehla n yidles i wakken ad teddu deg ubrid-a, imi di taggara n yimalas-a, d Akli Yahiaten i yettwanecden γer Tubiret anda yemlal d tsuta n yiseggasen n lḥers, d tagnit daγ anda ilmeẓyen n twilayt-a, tettunefk-asen tegnit ad mlilen d yinaẓuren iqdimen. I wass n lğemɛa, d Lhasnaoui Amectuh i d-yerzan s terzeft n « La maison blanche » neγ ahat « Fadma » i d-yesmektayen Ccix Lhasnaoui. Ahil n tenmehla n yidles d win ara ikemmlen alamma d taggara n waggur n Ṛemdan, imi axxam n yidles yessewjed yiwet n tmeγra anda ara cnun sin n yinaẓuren n twilayt Moh Dahak d Kamel Chennan. Sin n yinaẓuren-a, ttwasnen ladγa gar yilmeẓyen i ten-iḥemmlen mačči d kra, imi d wid i d-yettarran tiγri yal mi ara ten-teḥwiğ teswiɛt. D ayen yeğğan imḍebbren n Uxxam n yidles Ali Zamoum, ɛetben mačči d kra i wakken ad d-gen imukan i yilmeẓyen. Mi d-nebder akka tukci n wazal i yidles, iwulem ad d-nebder dakken deffir Massa Cherbi yella yimdḍebber amenzu n twilayt Mass Mouloud Chérifi i d-yellan di lmendad i tnemhalt-a iwumi i d-ibeggen lebγi-s i lemɛawna i wakken aḥric-a, ur yettγimi ara di rrif, ur ttafen ara yimdanen tagnit i tukksa n lxiq, daγ ad idiren akked yidles-nsen, acku agdud ara yerren di rrif idles-is, tiggrat-is d nnger.

  M. S. 

  
 Yir aṭan d win yettaran amdan d axṣim n yiman-is. Amdan yebala lehlkak am wa yettaf iman-is di ddiq ddew taglimit-is. Yettɣanfi iferdisen s wacu tebna timadit-ines. Lemmer yettaf ad yerwal ula deg ayen it-id yesmektayen d acu yella di tilawt neɣ ɣef lexyakl is id tettara tajumma n lemri n tudert deg yettmuqul. Anect-a n lkerh n yiman sebba-s d akken amdan-agi ur yegzi ara “annekiw-ines” neɣ yettɛuddu belli “annekiw” agi ansi id yewwi tara d ameɛlal. Ɣef aya nettaf amdan-agi yesḥurejdulen gar “nekk” iens aḥeqqi d “ “nekk” nniden yettmani . yebɣa ad yeǧǧew I lɛemer-is xas a t-ixales s uzenzi n yiman-is itezzi aɛrur ɣef wayen yakk id yesmaktayen iẓuran-is, nekwa-s d yisem-is. D lkerh-agi n yiman-is i-yettawin iḍaren-is ad lḥun ɣef uɣbir, akken ṣṣura a texnunes deg yir immilus. D lkerh-agi yeččuren ul-is i t-yettawin ad yessew deg timerẓuga akken lemrar yettazalen deg texliǧin n yiman-is ad neggin ssem akked cḥanni mgal kra n wayen id yazazalen timeqwa n laṣeldeg idamen-is akken a tefti cetla,ad telhu tara, a tegmu tajadit, a tizdig nekwa. Amedya n yemdanen yettrabin lkerh n yiman-nsen d Othmane Saadi, ur nekfi ara regmat akked uqajem deg timuzɣa d wid yettnaḍaḥen akken idles Amaziɣ ad yaɣ leqrar deg akal-is ( tamurt n tmazɣa). Ɣer Mass Othmane Saadi tamaziɣt qrib d ddnub neɣ d lɛar. Ayen yettɛabbi n dɣel deg ul-is mgal idles amaziɣ mačči d amaynut imi si zik i yesɛa d cɣel tamsalt-agi. Mačči d-abrid neɣ ssin deg id yewwet deg idles amaziɣ neɣ deg wid yeseftayen idles amaziɣ. Di lbal n Docteur-agi tamurt anda id nefruri d teɛrbat uqbel tallalit n weɛraben s timad-nsen. Di lbal-is imaziɣen d-aɛraben u tutlayt-nsen tekka-d si teɛrabt. Ula d Masnsen ( Massinisa) neɣ Yugurten( Jugurtha) d iɛraben. Imi akka amek ihi ur tettili ara Qsentina d teɛrabt di lbal n umuḍin-agi ur negzi anwa i d-aṭan-is ? Amzun anect-a n tucḍiwin ur as-gelɛum ara, tikelt-a yebda ahmaj ula deg ssin icenayen n teqbaylit yugin ad ttikin deg tfeska id yetthaggi udabu di tamdint n Cirta yenwa a ttili d tamaneɣt n yidles aɛrab. Ɣer Mass Othmane Saadi ulac ddnub yugaren anect-a. Ulac regmat yugaren tagi. Aɣunzu n utekki deg tafeska n yidles aɛrab yuklal lexṭiya, yuklal arejem ɣer umedah n tiɛarbubt yecban docteur Othmane Saadi. Di tidmi n umdan-agi deg teleɣwa timadit, deg tluɣẓam tidet Idir akked Ait Menguellet hudden ɛassas. Di lbal-is kra n win yugin tafaska-agi d amnafaq! Seg imir yeččur tadwat-is d ssem. Yebda, melba aḥezeb melba leḥya, iẓeṭ deg tizuraz n tikerkas . Yebda tunya deg iqera n wid i t-yiffen. Yesemsed imru-s s dɣel akked cchani ur iqal imusnawan ur ilaq amezruy n tmurt. Maca limmer ad yilli uskasi ɣef tamselt –agi( tiɛarbubt akked timuzɣa n tmurt) gar-as akked ssin icenayen agi, acu n lejwab id as-ilaqen i duktur-agi yecban aɣanim m sebɛa tefla deg yettṣṣuḍḍu nnefs n yir ameksa? Ahat lejwab amezwaru d win ara s-id yassen sɣur Idir s timad-is:

  Muqleɣ tamurt umaziɣ 

 Yugurten wallaɣ udem-ik

 Nnesma-nni n wanda lliɣ

 Ḥulfeɣ tcewaq s yisem-ik

 Tabarat –ik seg imi teɣriɣ

 Ferḥeɣ immi llipɣ d mmi-k!

  Tiririt tis ssant ahat d Matoub Lounes ara tt-id yinnin deg ifyar-agi: 

 Xas ḥarni rebɛa leḥyuḍ

 Xas lfinga a ttettwaliɣ

 Xas Lḥif ay-id iṣuḍ

 Xas yecceḍ ubrid awiɣ

 Ma nnan-iyi-d s anda tleḥuḍ

  A sen-nniniɣ nekk d Amaziɣ. 

 Ahat diɣ d Ferhat ara d yernun deg awal yesawalen tidet

 Udem-is kan wallit-tt

 Ulama d tamadit

 Innit-d ala tidet

 Ma ur telli d tilemẓit

 Ma ur tecbi tawizet

 Ma ur treq am tirgit

  Ma d awal anegaru mebla ccek d Lounis Ait Mengullet ara s tt-id yefrun s imeslayen-agi ur yekki ccek : 

 Smeḥṭ- as yeggul s lḥir

 Muqlet ɣer win it-id yesneṭqen

 Qesden-t-id mačči d uffir

 Ɣer lmut it-id sextaren

 Ma ineq usaru ne leḥrir

 Inaq ula d aseɣwan

  Akka i yella lḥal imi tidet ur tebḍi ɣef snat. Kra yellan d taɣewsa di tmurt-a tesawel laṣel ccil n wid ur nebɣi. Ahat tidet yugaren kra yellan d tidet tedda-d deg ifyar-agi n Lounis Ait Menguellet anda is yeqqar : 

 Teẓram kulci d ayen illan

 Teẓram acimi tefram

 Ma nnan-awen-d wi ken-ilan

 Inni-t-id mebɣir cwal

 Teẓram amek i yella lḥal

 Teẓram acimi tefrem

 Isem-nwen la d yasawel

 Yiwwas at-id teskeflam

  ….. 

  Aẓar-iw yellan d uẓar-ik yeqlan 

 Lasel-ik izgel-ik

 Win tebɣid yugi-k

 Mmel iyi-d anwi ik ilan ?

<p style="text-align: right;"> Ait Slimane Hamid  

  
 Tidukkla Tadelsant Adrar n Fad i d-yennernan deg wayyur n meɣres deg useggas 1994 mazal tedder ar tura. Aṭas n yiselwayen i d-yellan ɣef uqerru-s. Tidukkla-ya tettmil ɣer tfaska n tmedyezt tamaziɣt s yes i tuɣ adeg d ameqqran deg umussu adelsan. Tiwwura-ines i ten-yeldin i tikkelt tamezwarut d Mass ABDOUNE Nacer  i yuklalen tajmilt tameqqrant war ma nettu wiyaḍ. Γef  tfaska-ya zrin sḍis « 6 » n yiselwayen tura d wis sa « 7 ». Timlilit ad tili akked   uselway-a i yellan d ameẓẓyan deg leεmer d ameqqran di tmussni.

  Aɣmis n Yimaziɣen : Fares BEKOUCHE, ma yezmer s tewzel kan ad aɣ-yemmeslay ɣef yiman-is ? 

 Fares  Bekkouche: D yiwen n yilemẓi yesεa 28 n yiseggasen di leεmer-is, yesεa agerdas asdawan deg tneglizit yekcem ɣer umussu adelsan deg useggas 2002, bdiɣ leqdic-iw d aεeggal deg Tdukkla Tadelsant Adrar n Fad deg terkeft n uẓawan, sinɣer-s, uɣaleɣ d aselway ɣef terbaεt n yilmeẓyen deg terkeft n uẓawan, s leqdic i xeddmeɣ uliɣ d amru amatu deg tdukkla, akken  uɣaleɣ tura d aselway.

   I wakken ad yuɣal yiwen d aselway ɣef tdukkla, imi tesεa aswir  d ameqqran ; ahat llan kra n yesfernen i yeṭṭafarem ? 

 D tidet llan yesfernen i neṭṭafar ; dacu kkan isfernen-a mačči d aswir unig deg leqraya, maca d aswir deg umussu adelsan. Ma nefka-d amedya : S. Rebbaεi d yiwen gar yiselwayen ɣas akken aswir-is deg leqraya mačči d unig maca yeddem tidukkla i yiwen n uswir d aεlayan.<span style="white-space: pre;"> </span>

  D acu-t umussu adelsan s umata ɣer Fares ? 

 Tmuɣli-w ɣef waya ilaq yiwen ad yefk azal i uxuddim d agraw. Wa ad yesεu iswi d asnerni n tutlayt d yidles amaziɣ.

   Tura tettheggim i tfaska n tmedyezt tamaziɣt tis mraw kraḍ « 13 ». D acu d ugurem i   d-tettemlilem ?  

 Tidet deg yiseggasen n yimzura  llan kra n wuguren ama deg wennar, aheggi, tadrimt…  Maca tura imi nuɣ tannumi taεekkumt tuɣal fessuset,  maca  uguren llan-d deg  tedrimt acku ayen ad  aɣ-d-ttakkent tenmehliwin teεna temsalt drus ma nesmager-it ɣer wazal yesεa usenfa yecban wa. Asnemmer i kra win ad aɣ-yettakken afus n tallelt yal tikkelt mi ara asen-tessiwel tdukkla.

  Tafaska n tmedyezt tamaziɣt teldi tiwwura-s, deg wayyur n yennayer, temdel-itent deg wayyur n furar. Imi tura d aswir n ufran sɣur yimawlan n tussna. Acḥal n yimekkiyen i yellan ? Anwa yeddmen neɣ yeskeflen s ujerred n yimekkiyen deg tfaska-ya ? 

 Assn  26 di furar 2015, leḥqen-aɣ-d 101 n yimekkiyen, imekkiyen-a ttwajerden         nceggeε tamedyezt-nsen ɣer tesqamut n yinzurfa iwakken  ad tt-skazlen. Ma d yeskeflen s  ujerred n yimekkiyen d tanarayt, llan deg-s yiεeggalen-a « Sadeq Rebbaεi, Yusef Zemmuri, Meqrani Racid akked Diradji Ḥabib d Wali Fawzi ».

  Tafeska n tmedyezt teddem udem ussnan; aya nnan-tt-id yimedyazen i d-yettasen ɣer tfaska n Udrar n Fad. Anwi d yimassanen-a ? Amek ad as-fkan udem ussnan ? 

  Ad snemreɣ tasqamut n yinzurfa yal yiwen deg-sen, wi d iselmaden deg tesga n tutlayt d yidles amaziɣ deg tesdawit n Bgayet gar-asen: « Rabḥi Σellawa, Meksem Zahir, Meḥruc Muḥend Lḥacen, Buεmara Kamel, Bellac Takfarinas, Ayad Salim, Waṭaḥ Lynda, Tiɣit Muḥend Uremḍan, akked Saεdi Qasi». D nutni ad as-yefkan udem ussnan i tfaska-ya n tmedyezt tamaziɣt acku yal tamedyezt ara yilin gar yifassen-nsen ad tt-cerwen, ad tt-ɣreblen s uɣerbal ussnan, daɣen  yal amedyaz ara d-yerzen ɣer umsizwer yettuɣal s uswir-nniḍen, d aswir unnig deg wannar n tmedyezt, mi ara d-yuɣal deg tfaska-nniḍen yettawi-d amaynut . Asnerni-ya deg uswir d nutni i d timental n waya. Hata amek ad as-fkan udem usnan i tfaska n tmedyezt.

   Iεeggalen n tesqamut n yinzurfa, d nutni ad as-yefkan udem ussnan i tfaska-ya. Amek ara asen-terrem azal ?  

 Ur cekkeɣ ara ad nizmir ad asen-nerrin azal, maca array n wazal yettili-d sɣur yimedyazen i d-yettasen yal tikkelt, d usnerni deg  uswir n tmedyezt seg useggas ɣer wayeḍ. Imi iswi-nneɣ d yiwen.

  Ahil n tfaska d abaɣur, akken nuɣ tannumi tettili-d tmeɣra n ccna, tikkelt-a texṭarem-d Massa Malika Dumran mačči d tayeḍ ? ilmend n wacu ? 

 Nebda-d  seg Abranis deg 2012, ɣer  d Ali Ideflawen 2013, ɣer Zedek Mulud 2014, maca aseggas-a d tanaẓurt Malika Dumran acku nebɣa ad nerr tajmilt d wazal i tmeṭṭut taqbaylit yeddmen amennuɣ.

   Iwakken ad nekfu tadiwennit-a d acu yezmer Fares ad aɣ-t-id-yini? 

  Tanemmirt d tameqqran i yiεeggalen n Tdukkla yal yiwen s yisem-is.

<p style="text-align: right;">Tadiwennit sɣur: Nacer-AKOUCHE.

  
 Gar 1 541 n tɣiwanin i yellan deg tmurt n Lezzayer, yezga-d ukabar FLN d amezwaru deg 603 deg-sen s wazal n 30, 56% akked 711 n yikersiwen deg usqamu aɣerfan n lwilaya (APW).

 Deg umḍiq wis sin, yella-d ukabar RND i yewwin 451 n tɣiwanin s wazal 26, 21% akked 527 n yikersiwen deg usqamu aɣerfan. S wakka i d-zgan sin yikabaren-a deg yimekwan imezwura deg tefranin-agi tidiganin am tikkelt-nni yezrin deg tefranin n usqamu aɣerfan aɣelnaw anda i yewwi ukabar FLN 161 n yikersiwen, ma d RND 100 n yikersiwen. Deg umḍiq wis tlata, ad naf Front El Moustakbel s 71 n tɣiwanin s wazal n 6,2% akked 131 n yikersiwan deg usqamu aɣerfan n lwilaya. Syin, yerna-d ukabar MAP i d-iḥellan 62 n tɣiwanin s wazal 5,9% akked 68 n yikersiwen deg usqamu aɣerfan n lwilaya. Ma d akabar MSP, yella-d ɣef uqerru n 49 n tɣiwanin s wazal n 4,92% akked 152 n yikersiwen deg usqamu aɣerfan n lwilya. Akabar n FFS i d-yuẓen ciṭ ɣer sdat, yella-d d amezwaru deg 64 n tɣiwanin s wazal 3, 92% akked 63 n yikersiwen deg usqamu aɣerfan n lwilaya. Ma d akabar n RCD i iwexren ciṭ, iḥerra-d 37 n tɣiwanin akked 33 n yikersiwen deg usqamu aɣerfan n lwilaya. Tikkelt-a, ad yili d aselway n usqamu aɣerfan n tɣiwant umezwaru n wumuɣ i yewwin aṭas n leswat deg tefranin. Ma llan sin yimezwura kif kif-iten deg leswat, ad yuɣal d aselway n tɣiwant umecṭuḥ deg leɛmer deg-sen. Azal n 180 000 n yimdanen i d-ibeddel, tikkelt-a, ɣer tefranin-agi. S umata, ɛeddant tefranin deg tegnatin igerrzen ɣef wakken i d-ibeggen uneɣlaf Nourdine Bedoui xas ulamma llan-d 690 yicetkiyen. Yewweḍ wazal n wid yekkan deg tefranin-agi ɣer 46, 93% deg tɣiwanin, 44, 96% deg usqamu aɣerfan n lwilaya. Ma nger tamawt ɣef tefranin-agi n tikkelt-a, ad naf llan kra n yikabaren uẓen ciṭ, ma d wiyaḍ wexren ɣer deffir. Xas ulamma llan yikabaren i d-yewwten deg tefranin-a, acu kan amur ameqqran walan d akken ɛeddant akken iwulem u qeblen igemmaḍ, neɣ ɛad ferḥen yis-sen.

  H. M. 

  
 Timetti n t’murt n leqbayel teččur d-ttimucuha (Les légendes). Yuɣ lḥal, tassekla ɣer weɣref aqbayli, zik nni, ur tettwaru ara, maca ayen yellan, ama d-isallen, neɣ d-ttimucuha, neɣ d-isefra, wigi ttruḥun seg yimi ɣer umeẓẓuɣ (Tradition orale). D- wagi i g-ssewhamen deg weɣref aqbayli, imi yewweḍ ad iḥrez ayen din n t’mucuha akk d yisefra acḥal leqrun aya s t’maktayt tamazdayt kan !(La mémoire collective). Yuɣ lḥal, medden zik nni ceffun dayen kan, ayagi i ɛawen-iten akken ad ggen agerruj-agi yellan d ttasekla taqburt n weɣref aqbayli. Ayagi n bedrit-id i tazwara kan. Deg t’metti nneɣ yella kulec. Maca d yismawen kan i d-aɣbel (La définition ou l’identification). Ɣurneɣ, mazal qqaren : »Asmi i hedren lewḥuc », ayagi ur yesɛi ara isem deg yidles nneɣ. Ma yella neṭarjem awal-agi s tefransit adenini : »Les fables ». Ih,  « les fables » llan-t ɣer lejdud nneɣ. D-acu kan laṣel-is ur neẓri ara ma yella sɣur Igrikiyen id ffeɣ, neɣ dayen yellan n-umaḍal. Deg t’ɣerma n t’murt tagrikit, yella yiwen yettwassen aṭaṣ, isem-is Esope. Wagi yessaxdam iɣerṣiwen neɣ lewḥuc, akken ad isɛeddi « tibratin » neɣ ad iwwet s lemɛun wiyaḍ. Esope-agi d-aklan. Ihi akken ad yini ayen it icaɣben mebla ma faqqen-as syad-is, yessaxdam iɣersiwen. Timucuha-ines d-ttilemsirin deg tudert n yemdanen. Deg t’metti nneɣ llan-t timucuha-agi ɣef  iɣersiwen, anda medden ttawin-d lemɛun, imedyaten lakked d ttilemsirin (leçons ou morale) ɣef ddunnit. Deg tijmuɛay nneɣ deg yixxamen, lewḥuc llan « neṭqen » ɣer leqbayel nni n zik. Ar ass-a mazal imɣaren d ttemɣarin ttamnen belli lewḥuc hedren zik nni. Ussan-a kan, qqimeɣ ɣer sin n yemɣaren yejban akin i 70 iseggasen. Ttmeslayen ɣef yizem, ma yella yettukellex yiwen wass. Wa i ḥekkud i wayeḍ aken ad yeqnaɛ belli aɣersiw-agi yesɛan lhiba d tissa deg tiẓgi, ur msefhamen ara…D-acu kan, fahmeɣ, nekki, belli mazal ɣer yemɣaren agerruj-agi n t’mucuha, iwumi nessawal Les fables. Tigi, ḥekkunt-ent s « la version kabyle ». Deg Les fables kabyles, nettaf kulas izem, uccen, aɣyul. Tikwal nniḍen tafunast, inisi, azger, atg.D-acu kan, kul tikelt d-izem i d-agellid, ucen d but’ḥila, ma d-aɣyul….kulas d-aɣyul ! Aken iḥrez yillu a yimɣaren nneɣ, ay igerrujen…!

<p style="text-align: right;"> Syphax.Y 

  
 Aman d lgaz d ubrid d assuter n taddart di cerfa

 Begnend imezdaɣ n taddart yetabaɛen ɣer tɣiwant n cerfa deg usamar lwilaya n tubiret lɣid nsen ɣef liḥala ideg ttidiren i mazal ar ass-a d wussan tenɣaten lmizirya seg yiɣublan d tugnatin qessiḥen di tmeddurt nsen ala si tsertit useɛzel d leɣyab iṣenfaren unegmu di taddart-agi yerwan iɣilifen ḥaca si lexsas n wallalen ilaqen di tudert n umdan , ɛlaḥsab imezdaɣ maci d tikelt i četkayen i yimḍebren teɛna temsalt iwakken ad d-afen tifrat i yiɣublan-a am wayen yeɛnan lgaz n temddint d useggem n yiberdan yettawin ɣer tama-a imi reglen xesren akk ala seg akal d yixejḍan n waman acḥal iseggasen-aya werɛad iten-xeddmen ladɣa di tallit n cetwa ciṭ ugeffur kan iberdan akk ad uɣallen di ḥemmalen n waman meḥsub iberdan ttazalen akk d aman ur tezmired ara tɛeddid seg-s am wakken deg unebdu iberdan ttuɣalen akk d aɣubbar , Si tama nniḍen ssuturen s uṣenfar lgaz n temddint ara sen-yeksen leɛtab ɣef unadi teqraɛtin lgaz ideg rwan lmerta ma d-afen neɣ ala imi aɣbel-a yerraten ttidiren di cedda taberkant, Rnu s annect-a ttrajun imezdaɣ tifrat n tisit n waman acku ur sɛin ara lɣella-agi yal ass dayen yeǧǧan tuget n twaculin ttwaḥerment seg usafar-a acḥal d iseggasen iɛeddan mazal ur yefri ara ugur-a anda ssuturen daɣen trisiti iberdan iɣaben ɣef temnadt-agi sin iseggasen mebla trisiti iberdan ɣef waya ufand iman nsen di ṭṭlam meḥsub iɣellid lxuf ɣef yimezdaɣ ama fell-asen neɣ ɣef cci nsen . Iɣublan-agi ǧǧan imezdaɣ aṭas n tikwal xeddmen timesbaniyin zdat lemqar n tɣiwant akken ad d-rren yimḍebren i teɣri nsen d tifrat n yiɣublan s lɛejlan .

<p style="text-align: center;"> Aṣenfar useggem n ubrid deg icyaḥen di beclul 

 D asirem meqqren id -yuɣalen i yimezdaɣ temnadt icyaḥen id-yussan di tɣiwant n beclul deg usamar n tubiret umbaɛd mi d-sfayden seg uṣenfar ara iseggmen abrid yettruḥen ɣer taddart-a xersum ad yekkes aɛzal ideg ttidiren acḥal d iseggasen-aya nutni četkayen amek ara ɛeddin seg-s dayen yesefraḥen aṭas n twaculin icyaḥen . aṣenfar-a ad yekcem deg ahil unegmu id-sfayed yes tɣiwant s useggem n yiberdan d uɛawed trisiti iberdan , lecɣal bdan di tazwara n waggur-agi ideg i nella di mayyu d win ara yeṭṭfen azal n sin wayyuren , si tama nniḍen d aṣenfar ara yesneqsen aɛzal i waṭas n temnaḍin am temnadt n at ɛenbub id-yesfayden s uggem n ubrid yettawin ɣer tɣiwant n beclul akk d leddi n ubrid gar temnadt criɛa d timnaḍin tiyaḍ , dayen yelhan imi tuget n tamiwin di tɣiwant n beclul sfaydent s uṣenfar useggem iberdan . 

<p style="text-align: center;"> …..D usiweḍ lgaz n temddint i 400 twaculin 

 Sfaydent azal 400 twaculin deg iceyaḥen di beclul s usiweḍ lgaz n temddint s ixxamen nsen imi d aṣenfar ara ten-yeǧǧen ad yessali uɣbel tqerɛtin lgaz ɣef yizugar nsen d unadi ɣef tqerɛt lgaz , acku acḥal merra asafar-agi yerra tudert n twaculin di lḥif d uxemmem fell-as ladɣa deg ussan n tegrest imi d asafar iseqdacen s waṭas di lḥuman. asiweḍ uṣenfar lgaz n temddint ɣer temnadt icyaḥen lland ɣef uqerruy imḍebren lwilaya n tubiret ilmend ass aɣenaw n tedyanin id -yettasen di 08 mayyu yal aseggas id-yesfayden seg-s 400 twaculin ikecmen deg ahil 2010/2014 seg uḥric wis sin n usiweḍ lgaz n temddint , am wakken yetturaju asiweḍ usafar-a i 6000 twaculin deg aggur n september id -i teddun seg yiṣenfaren nniḍen ara yillin sya ɣer zdat deg waṭas n temnaḍin di lwilaya n tubiret dayen ara yeǧǧen ad yawweḍ uṣenfar lgaz di lwilaya ɣer waṭas n tudrin meḥsub ad yesenqes iɣublan ɣef yimezdaɣ d wuguren i tt-magaren di tudert nsen ɣef usafar-agi agejdan . 

<p style="text-align: center;"> Iṣenfaren unegmu ḥebsen di taddart leqraric 

 Mazal tiwaculin yettidiren di temnadt leqraric yetabaɛen ɣer tɣiwant lqadiriya id-yezgan deg umalu lwilaya n tubiret ttidirent di cedda d ṭṭiq anda ɣaben deg-s aṭas n wallalen n tudert imi d yiwet n temnadt seg temnaḍin tiẓawaliyin i yerran tameddurt n yimezdaɣ-a beriket ḥaca seg yiɣublan d wuguren iten-yeṭṭafaren yal ass , am wayen yeɛnan abrid yettawin ɣer taddart-a acku yerra-tt tettwaɛzel ur tezmired ara ad tɛeddid seg-s imi yexsar ladɣa ma yella cwiya kan ugeffur ad yuɣal d iḥemmalen n waman d ayen yerran deg useɛzel n temnadt leqraric yerna ɣaben wallalen usiweḍ meḥsub dayen i yernan di teɛkumt n twaculin-a axaṭar ttruḥun ɣef uḍar azal n 7 ikilumiṭren , rnu ɣer wuguren i yeǧǧan ur tenerna ara tama-agi am wayen icudden ɣef tfellaḥt ḥaca si leɣyab lgaz n temddint imi d asafar agejdan isexddamen di lawan n cetwa ɣef waya ssuturen imezdaɣ n temnadt-a s lɛejlan s usiweḍ lgaz n temddint , četkayen daɣen si leɣyab n tzeqqa n tujya acku yesefk fell-asen ad ruḥen ɣer temnaḍin nniḍen neɣ tɣiwant nsen iwakken ad d-awin amuḍin ,si tama nniḍen ssuturen asizdeg n twenadt imi tettfuḥu dayen yettuɣalen d lehlak ɣef yimezdaɣ d acu kan iɣublan mazal ur ḥbisen ara kan da am wayen yeɛnan tazeqqa n waddal yemgaraden anda ilmeẓyen n tama-agi ulac d acu ara xeddmen di lawan neɣ deg ussan usteɛfu am wakken četkayen si ticcumart acku ulac axeddim ɣef wannect-a ttnernin iɣublan ɣef yizugar nsen rnu ɣur-s tɣab trisiti iberdan , ayagi akk d taɛkumt ɣef twaculin d acu kan ssaramen seg yimḍebren ad asen -fken iṣenfaren unegmu xersum ad xeddmen tafellaḥt ad teḍwu tafat ɣef twaculin ad tṛessi lehna d telwit di temnadt . <span style="white-space: pre;"> </span>

<p style="text-align: right;">  Abdelhak Menas 

<div style="text-align: right;"> 
  
 Ilaq ad d-nini dakken seg umihi-ines (danger) ameqqran ay d-yennerna uɣilif-a iɣef d-nettmeslay. Ma newwi-d s yisalli (lexber) s wayen akk ccettkayen yinehharen i t-yesseqdacen deg yiḍ deg wass. Ama d imezdaɣ n waɣir n Bgayet neɣ d wid n twilayin n usamar (ccerq) ladɣa, i t-yessexdamen xilla, skud la nhedder ɣef ubrid aɣelnaw wis 9. waya, segmi yettwaqfel ubrid n Ɛecba, abrid nniḍen n usellek, ɣef sebba n yiqeddicen n ureqqaɛ ed ussusaɛ i yettmaggan deg-s sɣur kra n tkebbuna, gar-asent yiwet n Taṭurkit, tuɣal tikli deg ufalu-ya n Txerraḍt teḥres, tewɛer, tessaggad, almi llan kra seg at tkeryas ttaǧǧan abrid aɣelnaw wis 9 ttɛeddayen seg wid wis 75 neɣ 43. Yuɣ lḥal, ula d asemmi ssawalen-as merra i ufalu-ya «lɣar n lmut», seg wakken ulac akk deg-s ulama d taɣawsa i yettaǧǧan amdan ur t-yettaggad, ɣas ma tikkelt iɛeddan aṭas n lecɣal n useggem i d-yellan deg-s, am wayen yerzan tafat i ixussen deg-s, akked asnuffes-ines neɣ assufeɣ n nnfu (aération). D asmekti kan, segmi yuɣal ufalu-ya yemxudneq akken, teḍra-d yiwet n twaɣit i ur d-negla, iḥun Rebbi, s yimattanen; mi yenneqlab deg-s ussan-a iɛeddan yiwen n ukamyun d ageɛmir almi yergel tikli i ddeqs n wakud. Aredmani, kra n win ikecmen afalu-ya ilaq-as kan ad d-yeṭṭef deg yiwen n wawal: aḥezzeb.

<p style="text-align: right;">M. X

  
 Ass-nni n lexmis 16 deg meɣres i bdan yimuras n tefsut. Ad ilin seg 16 deg meɣres ar 2 deg yebrir 2017. Acu kan, xas ulamma d imuras s wudem unṣib, meɛna ad d-yili uselmed i kra n yinelmaden i yesɛan uguren deg leqraya-nsen. Ayagi, ad yili deg ddurt-agi tamezwarut. Imuras n unebdu, ad bdun ass 6 deg yulyu 2016. 

<p style="text-align: center;"> Azal n 1925 n yiselmaden ara yeffɣen deg taggara n ɣuct 2017 

 Ma ɣef wayen yeɛnan tastaɣt neɣ lintrit, akken i as-qqaren, yefka-d unemhal n leqraya n Tizi Uzzu, Mass Belkadi, kra n yisallen icudden ɣer uḥric n leqraya. Deg tazwara, yennan-d d akken 1925 n zmamat i d-ssersen yiselmaden ara yeffɣen seg lxedma, ssawḍen 60 n yiseggasen deg leɛmer-nsen neɣ 32 n yiseggasen n lxedma, llan wid issersen zmamat-nsen akken ad ffɣen uqbel lawan, uqbel ad siwḍen 60 yiseggasen. Ssersen zmamat-nsen seg 01 deg tuber alamma d 31 deg tuber 2016. Ad ffɣen yakk ass n 31 deg ɣuct 2017 ama d wid yuwḍen 60 n yiseggasen neɣ ur newiḍ. Maca tura yeffeɣ-d lqanun i d-yeqqaren ulac tuffɣa ma yella yiwen ur yessaweḍ ara 60 n yiseggasen deg leɛmer-is, xas akken tella-d tikli d uneḥbus ɣef lxedma ayyur n unbir d duğember 2016 , sin wussan yal ddurt. Maca taneɣlaft n ttrebga, Massa Nouria Benghebrit, ur teqbil ara asuter-nsen. Ilaq yiwen yessawḍen 60 yiseggasen, ad yeffeɣ ma d wayeḍ xaṭi. Yenna-d, diɣ, yimḍebber amezwaru n ttrebga n Tizi Uzzu : ‘’ad nesddukkel zmamat n wid ara yeffɣen ɣef 60 yiseggasen d wid ara yeffɣen uqbel 60 yiseggasen, ad d-ffɣen d imukan n lxedma i yiselmaden imaynuten , ad d-tili fell-asen temsizzelt i useggas n leqraya i d-iteddun, ɛlaḥsab tangiwin’’.<span style="white-space: pre;"> </span> 

<p style="text-align: right;"> Z.A.Y 

<div> 
  
 Tadyant n usaru L’Oranais d Chemseddine-nni n tilibizyu Ennahar tebγa ad aγ-terr γer tallit-nni n FIS asmi i ‘’ḥarrem’’ akk sinima akked wayen ur neffiγ ara fell-asen : meḥsub kra ara d-yekken γer wiyaḍ ; kra n win yettxemmimen neγ win i d-yesnulfuyen ur yesεi ara amekkan-is di ddunit-a ; d nutni kan ara d-yeqqaren ayen yefγen γef yimdanen si yal aḥric n tudert. Fiḥel ma teṛziḍ aqerru-k, iwumi ara txemmeḍ imi llan wid yettxemmimen di nnuba-k. 

 Amek, dγa, Chemseddine-agi, ad ifeti γef wayen ur iwala ara.Yenna-d ur iwala ara asaru-agi ? Ad yeḥkem γef urgaz ur yessin ara ? Zaεma yenna-d imjuhad ṭṭfen tanegḥelt deg ufus-nsen mačči d taqerḥet n Whisky, sεeddayen uḍan deg umadaγ mačči di Cabaret akken yella deg usaru-agi ! Meεna, acu ur yeẓri ara Mass-agi, d akken asaru yettmeslay-d aṭas γef mbeεd timunent n 1962. Lukan yeẓra d acu iḍerrun di tmurt tili ad iẓer d akken d imjuhad i yesεan tesriḥat n ttbarnat d imezwura. Am wakken, di&amp;gamma,; ilaq ad iẓer mačči akk wid ijuhden d lmalaykat : llan akka, llan akka ; ur ilaq ara kan ad ten-nεebbed s tuqqna n yiẓri. Yerna asaru yemmal-d tikti n bab-is kan mačči tin n tmetti. Win yebγan ad t-iwali, ad t-iwali, wayeḍ ur yettwaḥettem ara fell-as.

 Xas ulamma amdan-a yezmer ad d-yefk tamuγli-s γef usaru L’Oranais, meεna llant tlisa ur yettzeggid ara. Ur yezmir ara ad yessiwel γer tmenγiwt, ur yezmir ara ad yessiγ ajajiḥ n lfetna, syin ad d-yini wagi d rray-iw. Lkerh d cwal mačči d tamsalt n rray, d tamsalt n ẓẓur akked rebrab. 

 Ayen ibanen, iban. Amdan-a yebγa ad d-yerr timetti γer yiseggasen-nni 1990. Ass-a ur ffiγent ara fell-as tzeγwin n sinima ifetḥen, ur ffiγen ara fell-as yisura i d-yettnulfun, ladγa s teqbaylit, ur ffiγen ara fell-as yinaẓuren-agi yessaẓayen idles γer sdat, ur teffiγ ara fell-as temsal-agi n tlelli n ddin…atg Meḥsub ulac akk d acu yeffγen fell-as daymi i d-yezga mgal kulci…Amek amdan am wagi ifeti γef lecγal yexḍan ddin ? Ad ak-d-yini amek ilaq ad tidir segmi ara d-tekkreḍ alamma temmuteḍ, u netta yerra-tt kan i umeslay, ur yettidir ara…

<p style="text-align: right;"> Hocine.M 

  
 Tanmehla n Yidles n lwilaya n Bgayet, akked Tiddukkla Tadelsant Itri n Akbou, s tallelt n Usqamu aɣerfan aɣiwan n Akbou, suddsen-d timlilit tis mraw d kraḍ (13) n tfaska n umezgun amaziɣ n Soummam, i d-yettilin deg wussan-agi. Tebda ass-nni n lexmis 15 yunyu, ad tdum alamma d ass n 21 seg waggur-agi n yunyu ideg nella.

 Tettili-d temlilit-agi deg tezrigt-is tis 13 deg Uxxam n yilmeẓyen Abderrhmane Fares n Akbou, deg lwilaya n Bgayet. Ttiεad-agi, yebda s wudem unsib ass-nni n lexmis yezrin15/6/2017 ɣef 21h00, deg Uxxam n Yilmeẓyen A. Fares s umeslay sɣur kra n yimḍebbren d yiεeggalen n tiddukla. ɣef 21h 30, yella-d usenεet n yiwet n tceqquft n umezgun tamezwarut “Taɣdemt Taqudart”, sɣur tarbaεt Takerbouzt n Bouira. Ma ɣef 23h00, yella-d usenɛet n tcegguft tis snat deg temlilit-agi, tewwi azwel n “Alaxert yeddren”, sɣur tarbaɛt talwit n Chemini n Bgayet. Ma deg wass-nni n sem 16 deg yunyu 2017 ɣef 21h30, tella-d turart n tceqquft tis tlata, s uzwel “Jugurta” sɣur tarbaɛt At Oumalou n Tizi Rached. Ma ɣef 23h 00m, tella-d tis rebɛa “Tixelwit n cciṭan”, sɣur tarbaɛt yinemlayen n Amizour. Ma deg wass wis kraḍ d wis ukkuẓ, tella-d turart n 4 n tceqqufin timezgunin, snat i yal ass. Ass-nni sebt 17 deg yunyu 2017, ɣef 21h30, uraren-d taceqquft-nni “Ass wis 8”, sɣur tarbaɛt asirem n Ighil Nasser, syin akin ɣef 11h00? rnan-d taceqquft-nni iwumi semman “Julio Cesar”. Snat-nni-nniḍen? llant-d iḍelli n lhed 18 deg waggur-agi ideg nella, tina n 21h30 isem-is “Asafar n taḥruci” telɛeb-itt-id terbaɛt Samil Heddar, tina n 11h00 isem-is “Amaḍal yeddrewcen”, telɛeb-itt-id terbeɛt Chila n Toudja.Ma d deg wass wis semmus d wis seddis, tella-d turart n 4 n tceqqufin-nniḍen timezgunin, snat i yal ass. Ass-agi n letnayen 18 deg yunyu 2017, ɣef 21h30 ad d-uraren taceqquft-nni “Bu tfuset”, sɣur tarbaɛt tigawt n wawal n Noumidia, syin akin ɣef 11h00, ad d-ternu tceqquft-nni iwumi semman “Turet iwumi zzin yimcac”, sɣur tarbaɛt Anẓar n Bouidal. Snat-nni-nniḍen, ad d-ilin-d asekka n ttlata 20 deg waggur-agi ideg nella, tina n 21h30 isem-is “Afara ” telɛeb-itt-id terbaɛt asirem n Ticy, tina n 11h00 isem-is “Lunǧa”, telɛeb-itt-id terbeɛt Lemri n El Kessour. Ma d ass aneggaru 21 deg yunyu 2017, ad d-tili tukci n yigerdasen n usebɣes i wid yettekkin deg temlilit-agi tis 13, am wakken daɣen ara fken arrazen i tlala tceqqufin i d-yufraren, akked d tmeɣra n taggara si 21h30 d afella.

  Ghani Amazigh 

  
 Ass n ahad 13 deg yebrir iselmaden n Tizi wezzu ur xdimen ara ruḥen ad bedden tama n yiselmaden yesuturen azref-nsen akken ad ṭṭfen imukan-nsen i lebda , imi llan wid ixedmen d iseggasen ur ṭṭifen amkan-nsen ur ttwaxelṣen meqqer , ulsen-d ayen yeḍran yid-sen , d ayen ur iqebbel wallaɣ, deg Bumerdes gganen deg berra s ddaw n lbican , llan wid yeǧǧan tiwaculin-nsen , llant tid d-ixelqen ula d berru imi ṭṭsent deg berra , anect-a yakk imi bɣant azref –nsent , qqimen i laẓ, i fad, ageffur-nni yezrin yuwet fell-asen,ass n ahad usan-d yiselmaden yetabaɛen cnapest akken ad ilin i lmend n yiselmaden –agi yettwaḥeqqren, mmeslayen yid-sen nnan-asen aqlaɣ yid-wen alamma iban-d uzref-nwen, am wakken ɛeddan deg useggas n 2011 ad ɛaddin 2016, ulac amgired gar yiselmaden imi lemden akk deg tseddawiyin , yerna inelmaden n Tizi Wezzu yal aseggas d nutni i d imezwura , mači kan akka llan deffir-nsen yiselmaden , ayen yesewhamen deg tmurt-nneɣ ad ak-inin ulac tadrimt maca ma d Maǧda Rumi id-yusan akken ad tecnu ad tawi imelyaren, ma d iselmaden –agi mi t-neḥwaǧen ad asen-nsiwlen mi fukken ad ten –deqqren ayagi ur yelhi ara ɣeḍlen azal ila uselmad , arẓan ttrebga deg tlemmast uzagur, nessaram i yiselmaden-agi ad d-ifrir fell-asen tagut , yal cedda tettabaɛ-itt talwit. <span style="white-space: pre;"> </span> 

<p style="text-align: right;"> Zakia Ben yahia  

  
 Deg wussan-agi yezrin i d-yeffeɣ wammud amaynut n tullisin n umaru d unallas aqbayli Mass Mhend Askeur iwumi ifka azwel “Lmuja taneggarut” i d-yeffɣen ɣer tezrigin « Les Pages Bleues». Iger-d deg-s 4 n tullisin i d-yewwin awal ɣef ddeq-s n yisental. Izwal n tullisin-agi d wigi : Imeddukkal, Di Ʃennaba, merwula, Iɛessasen, ma d tazwart ixdem-as-tt Mass « Mahdi Belaid ». D adlis n 38 n yisebtar, yettnuzu deg tnedlisen s wazal n 150 Da, yelḥa aṭas i yinelmaden yeqqaren d iselmaden yessɣaren.

  A. A. 

  
 Aït Aïssa Ouziane neɣ Aït Aïssa Ouzguène akken i as-qqaren kra, d taddart gar 46 n tudrin n tɣiwant n Maâtkas. Seg-s i d-tefruri tẓuri n talaxt. Mazal ar ass-a, tilawin timezwura i tt-imeslen : mazal ttmektayent-d ’’Tiṛumyin’’ i d-yettasen s la Norvège i wakken ad aɣent kra yellan, ‘’asmi akken yella zman d lɛalit’’ i aɣ-d-tenna Nna Tassaɛdit. Am wakken yesḥassef Mass Ziani Med, yiwen gar yimḍebbren n Tiddukla taqdimt ‘’Taneflit’’ ɣef wanda tewweḍ liḥala n tẓuri-agi n talaxt. ‘’Neslal-d tiddukla ‘’Taneflit’’ deg useggas n 1988 i wakken ad nesseḥbiber ɣef umahil-agi n talaxt. Nerra-as-d azal, nessaweḍ armi i d-tella tmeɣra n talaxt. Acu kan kra din yebda yettruḥu deg yiseggasen-agi ineggura. Taddart n Aït Aïssa Ouziane, d amugger, diɣ, n Krim Belkacem d Abane Ramdane akked yimjuhad n tama-agi. Xas ulamma taddart txus aṭas n yisenfar, meɛna tesɛa aṭas n umezruy u ttidiren yimezdaɣ-is s tirrugza. D nutni i yeqqaren deg wawal-nsen : ‘’ad nefru ufrin seg ufrin’’.

  Takerḍa n taddart. 

 Aït Aïssa Ouziane, tetabaɛ lɛerc n Maâtkas (Imɛetqiyen). Tebɛed ɣef temdint n Tizi Uzzu s wazal n 22 n kilumitr. Zedɣen deg-s qrib 3000 n yimdanen. Tuli ɣef lebḥar s 520 n lmitrat. Ɣur-s iderma-agi : At Cerqit, Taddart, Ixerbane, At Yijjeḍ, Iẓaɛaten, Acca n Wuccen d Tiɣilt n Tagust. Tesɛa tilasa : seg usamar akked Iheddaden ; seg umalu akked Ighil Aouan, seg ugafa akked Izerrouden ma seg unẓul akked Aït Zaïm.

 Ala aɣerbaz amenzu i tesɛa taddart-agi. ‘’Ha-tt-an am win yettraǧun Rebbi’’ xas imezdaɣ-is ukin seg zik u zgan d acetki : ɣelqen taɣiwant, i tikkelt tamezwarut, deg useggas n 1988 asmi yella ukabar awḥid ; gan tikli s tcemmaɛin ɣer lwilaya i wakken ad ssutren trisiti deg useggas n 1990, dɣa ṭṭfen-asen tuḥsibt, ǧǧan-ten d ineggura armi d aseggas n 1994 i asen-tt-ceɛlen. Acetki aneggaru ass n 06/07/2015 ɣef waman. Akka i aɣ-d-yenna Djamel, yiwen seg yiqerra n taddart. 

  Isem n taddart. 

 Imdanen imeqqranen, nnan-d d akken isem-is n tidet ‘’At Ɛisa Uzgen’’. Qqaren-d Ɛisa-agi, i d-yusan d amezwaru, d bab n tisas d tebɣest. Dɣa, fkan-as isem Ɛisa d uzgen, meḥsub d argaz akked nnefṣ. Acu kan deg lekwaɣeḍ, taddart-a, ters ‘’Aït Aïssa Ouziane’’. Ula da, nnan-d d tawacult n Ziani i d-yusan d imezwura ɣer taddart-agi. Akka ara naf, dɣa, tawacult-agi n Ziani, tesɛa aṭas n tferkiwin deg taddart. Ma d awal n ’’Maâtkas’’, yekka-d seg (Imɛetqiyen ?), ɣef wakken i aɣ-d-nnan, d imdanen yettkabaren u yettaken azal i yinebgawen s waṭas.

  Amezruy d tmetti. 

  Am tudrin n tmurt n leqbayel, amezruy n taddart Aït Aïssa Ouziane icudd ɣer kra n tedyanin yeḍran i mazal deg timawit n tmetti. Tidyanin-agi neɣ ’’timucuha’’, yal ta teqqen ɣer umekkan-is deg taddart. Akka, dɣa, i nezmer ad d-nebder kra n yimekwan uɣur nerza s timad-nneɣ.

  Tizi n uɣerrabu. 

  Amekkan-a, d aɛlayan daymi i as-semman ‘’Iɣil’’. Aɣerrabu (lbabur) d awal n teqbaylit n yal ass i sseqdacen yimezdaɣ, mačči d awal atrar n usnulfu. Ihi, seg Yiɣil n uɣerrabu i ttwalin yimezdaɣ n taddart lbaburat akked teflukin, zik, ɣer Dellys. Xas yebɛed mliḥ lebḥar meɛna yettban-d uɣerrabu mi ara yecɛel tafat-is. Akka i aɣ-d-nnan kra n yinigan i yecfan i waya. 

  Iɣil n Tagust. 

  Tagi, d tadyant-nni anda i d-cerwen anzi yeqqaren ‘’Yewwet tagust deg ucḍaḍ-is’’. Ha-tt-an, ihi, amek i aɣ-tt-id-yenna Mass Hamitouche :’’zik deg tejmaɛt, ttemxaṭaren gar-asen ɣef win yettagaden akked win ur nettagad ara. Yettili-d ucqirew. Ihi, yiwet n tikkelt, yemxaṭar yiwen akked ugraw yellan deg tejmaɛt u yenna-asen zemreɣ ad awḍeɣ ɣer yiɣil-inna, ur ttagadeɣ ara acemma. Mi yekker ad yebdu tikli, fkan-as tagust, nnan-as mi tewḍeḍ ɣer din, tessentuḍ-tt deg tiɣilt-nni. Ad tili d ttbut n tiwḍin-ik. Akken yewweḍ ɣer din, yebda yessentuy tagust deg lqaɛa. Tagust-nni, yuɣ lḥal yessenta-tt, diɣ, deg ucḍaḍ n ubernus-is. Mi yekker ad d-iruḥ, yewqeɛ ubernus amcum. La yekkat ad t-yessenser, yegguma. Yeffeɣ-it leɛqel, yenwa yella kra i t-yeṭṭfen yerna yella yugad. Azekka-nni mi yerzen ɣer din, ufan-t yemmut.

 Tililit

 Qqaren yimezdaɣ n taddart : ‘’win ur nesɛi ara zher, ad d-yeccucef deg tlelit.’’

 Tililit d asemẓi n wawal n tejra n yilili. D amekkan uɣur ttruḥun yimdanen ur nesɛi ara dderya neɣ tullas ur nezwiǧ ara, ad ssirden din : ad ḍeggren aman ɣef tfekka-nsen. Ttasen-d seg yal tama n Lezzayer : usan-d ula seg Ilizi, ɣef wakken i aɣ-d-nnan. D yiwet n taklit i isudduyen timsal. Usan-d yimawlan-is seg tmurt n yiberkanen d ixeddamen, syin ṭṭneṣlen deg taddart-a. Yenna-aɣ-d yiwen d inigi, Mass Belaïdi :’’yeqqim yiwen urgaz 17 n yiseggasen mebla ma yesɛa dderya. Yiwet n tikklet,yusa-d netta d tmeṭṭut-is ɣer da, ccucfen, syin sɛan-d dderya.’’ Nufa tira-a deg umekkan-nni. S taɛrabt, yura ‘’Memnuɛ alɣasl’’. Ma s tefrensist, yura ‘’Décharge interdite’’. Yal wa…taqbaylit-is.

 Deg umekkan-a, i yettemlili Krim akked yimjuhad n tama-agi.

   Tizi n Zav 

 D amekkan yesɛan taqsiṭ-is, ula d netta. D amekkan anda tella, akka tura, tmeqbert akked usebdad n yimeɣras. Nnan-d, asmi qrib ad yemmet Lhadj El Mahfoud n Tizi Menous, yenna-asen :’’ ay anda tugadem, meḍlet-iyi dinna.Syin, ad d-temɣi tḥeccaḍt deg ubrid-nni, rrif-inu. Asmi ara ireggel ubrid s cḍeb-is, ad aken-id-taweḍ Fransa. Ur tetteffeɣ ara sɣur-wen alamma yettwakkes cḍeb-nni.’’Ihi, akken i teḍra ɣef wakken i d-yenna, daɣen, Mass Hamitouche. 

  Amek tettuddu taddart. 

 Lɛerc n Maâtkas mechur s talaxt. Seg taddart n Aït Aïssa Ouziane i d-tlul tẓuri n talaxt. Mazal ar ass-a tilawin timezwura i tt-imeslen. D nutenti, dɣa, i yessunɣen izumal-nni yellan deg uxxam n yidles n tɣiwant n Maâtkas. Massa Abkari Tassadit, d tanagit ɣef wanect-a. 

 Zik, taddart-a, mechuret, daɣen, s tazart akked uzemmur. Yenna-d Mass Bournane, yiwen seg yimɣaren n taddart, d akken ssaǧawen aṭas tazart d zzit. Tella tettɛeddi-d tmacint (le train) s Maâtkas, tettruḥu-d seg Mirabeau (DBK) ɣer Boughni. Teḥbes deg useggas n 1945. Yesḥassef aṭas Mass Bournane ɣef Tizi n wass-a. Yenna deg wawal-is :’’ay iɣur ubendayer, ma d nekk ur tedduɣ ara.’’ 

 MMa ɣef tallit i deg-i nella, yenna-d Djamel Ouandi, yiwen seg yiqerra n taddart, d akken seg zik imezdaɣ ttdukulen yal mi ara d-mlilen uguren. Ttemɛawanen deg yal taswiɛt : seg zik n zik, tella tesqamut n taddart. Seg zik, imezdaɣ n taddart ṭṭurcen, ɣef wakken i d-yenna yimḍebber-a. Llan deg yal tallit u qublen akken iwata uguren-nsen. Werǧin bran i ṭṭbel deg waman. Ssawḍen d akken d aselway n tɣiwant i d-yettasen ɣur-sen i wakken ad mmeslayen ɣef wuguren-nsen, mačči d nutni i yettruḥun ɣur-s ɣer tɣiwant. Aṭas n yisenfar i d-tthiggin sya d afella. Ula d iminigen-nsen, ttɛawanen-d taddart, ladɣa, wid-nni yellan deg Mirikan imi ugar n 40 i yella din. 

  Kra n wudmawen. 

  Kaci Lamara :  d afus ayeffus n Krim Belkacem. Yal tikkelt, ttemlilin deg umekkan iwumi qqaren Tililit, neɣ deg uxxam n Ouidir Ouerdia

  Ouidir Ouerdia :  d tamjahedt. Deg uxxam-is i tetten yimjuhad, gar-asen Krim Belkacem d Abane Ramdane. Tenna-d asefru ɣer lgirra. 

 <em> ‘’A labri senzen warrac, </em>

 <em> Gar ugellu d ilili. </em>

 <em> Mi senzen Krim Belkacem, </em>

 <em> Argaz ur d-nettlali. </em>

 <em> (…) Rnan Abane Ramdane, </em>

 <em> Ad tɣileḍ d aberrani’’. </em>

  Fatima Ouandi :  d tameqqrant n taddart. Tesɛa 101 d aseggas deg leɛmer-is. Tenna-d asefru-a :

 <em> ‘’Leɛlam, cudden-t si Ccam, </em>

 <em> Refden-t-id lḥukkam, </em>

 <em> Bexlaf carrabin lkif. </em>

 <em> Gullen deg Wat trika d uleggam, </em>

 <em> Jebbadin leqlam, </em>

 <em> Mlalen akked ṣḥab n nnif. </em>

 <em> Gullen di kra i ten-iɛudan, </em>

 <em> Ad t-fken d aɣerram, </em>

 <em> Si tmurt ad t-nfun bessif’’. </em>

  Abkari Tassadit :  gar tmezwura i imeslen talaxt. D tamɣart n 84 n yiseggasen. Ula d nettat, s usefru-s :

 <em> ‘’Ɣef wasmi yella zman yerbeḥ, </em>

 <em> D baba i d nnimru. </em>

 <em> Taserdunt, tenza xemsin, </em>

 <em> Tayuga, meyya duru. </em>

 <em> Ma d tura, zelgen wussan, </em>

 <em> Aɛayer di bururu’’. </em>

  Akkouche Fatima :  d tamedyazt, gar tmezwura ɣer talaxt. Temmut ilindi, ass yecban ass-nni mi nerza ɣer taddart-is. 

  Slimane Ziani :  d aneɣmas deg radyu tis snat. Ɣur-s, tidwilin : tasɣunt n tmaziɣt, si timawit ɣer tira, taggara-a, yesɛa tadwilt ‘’Isekkilen’’. Am wakken yecrek nnuba ‘’A ḥeqq ayen yuran’’ akked Mass Halouane.

 Deg taggara, ad snemreɣ imezdaɣ n taddart akken ma llan, gar-asen : ameddakkel Ziani Slimane, Djamel Ouandi, Med Ziani, Hamitouche Ali, Hocine Omar Bournane, Moh Aggaw n Djamel, Ouidir Ouerdia, Abkari Tassadit, Fatima Ouandi…atg Mebla nettu, am yal tikkelt, Merzouk Boumala d Nacer Oukacha.

<p style="text-align: right;"> Hocine.M  

  
 (tamezgunt) Taɣuri tilelli n Morts sans sépulture Jean-Paul Sartre

 “- Garac : fsit-as-d mrar-nni, cidet-t s akersi… Zzit aqadum-is s idammen-nni, akken ad ten(iwali mliḥ… Anef-as akken. Isem-ik ?

 – Aâmer : Aâmer .

 – Garac : Aâmer amek ?

 – Aâmer : Aâmer, Aâmer, daya.

 – Garac : iɣemmez i Zellim d Waɣzen, wweten-t

 Nniɣ-ak , Aâmer amek ? Ben Aâli ? Ben Ḥmed ? Ben Muḥemmed ? Ben Rebbi ? Ben Qessam ?….Ben yemma-k… Nṭeq !.

 – Aâmer, Aâmer kan, (issed ɣem imeslayen-is ) en tous les cas mačči Aâmer BEN, d Aâmer n AT ( rnan wwten-t)“

<p style="text-align: right;"> tukkist seg usabtar aneggaru 

<p style="text-align: center;"> Amaru  

 Hocine Haroun d aselmad n tefransist. Yessufeɣ-d ungal ines amezwaru le Roseau sentimental di Lpari , ɣer La pensée Universelle, deg useggas 1983. Yerna-d tamezgunt Ali Ameksa d wungal FatySafille Thas et Monsieur Pons, ɣer tezrigin ENAG di Lezzayer deg useggas 2013.

  Hocine Haroun d aselway n APW n Tizi Wezzu  

  
 <em>Tiɣilt i ttun ur tt-ttun <span style="white-space: pre;"> </span>Ṭṭes iḍes n lehna Wujhen acḥal d amelyun Walan argaz n tirrugza Dda Lmulud anwa ur t-ittrun</em>

 <em>Meqqer yilem i d-yeǧǧa Tuweḍ-d tegnit nessarem Tagnit yekksen isudal Aṣenṣel nugar azrem Tilelli tesɛa azal</em>

 <em>Ma d Dda Lmulud yessusem Ɣef tiɣilit ddaw wakal Ɣas yeɣli ujgu alemmas Axxam amaziɣ ibded Tisariwin-is aṭas</em>

 <em>Ta tettwaṭṭef ɣer tayeḍ D tidet i s-ssan i lsas I ɣ-icqan tura ad t-naweḍ Aṭas i yugin i yiṭij Ad d-yenqer tagut n ṣṣdad</em>

 <em>Dda Lmulud yezga am yirrij D yid-sen ur iḥbis ttrad Ikki (de)g uhuddu n lweqt uɛwij S wawal ittnaɣ ur yugad</em>

 <em>Ad k-yeɛfu Rebbi ad k-yerḥem Terriḍ-d azal i Tmaziɣt Teǧǧiḍ-aɣ-d nekkni ad tt-nelqem Ad tt-id-afen tameddit</em>

 <em>S tira d leqraya ad tṣeggem Ad tt-id-tẓer merra ddunit. </em>

<p style="text-align: right;"> Malek Houd 

  Aqbu, ass n 07.03.1989 

  
 Azal n 12 twaculin di zberbura di tɣiwant lexḍariya i d –yezgan di lwilaya n tubiret ,Ttidirent di tegnatin qessiḥen acku ur sԑin ara allalen n tudert deg yal taɣult ,anda ixxamen n twaculin –agi d iqdimen bɣan ad aɣlin rnu ɣef waya imezdaɣ n taddart-a akken i d-wekden nḥafen s waṭas yal ass tettnerni liḥala nsen , ladɣa deg ussan n tegrest lehwa tkečem s ixxamen nsen akk d usemmiḍ ɣef warrac imecṭaḥ, rnu ɣer wannect-a rwaḥ n trisiti si lweqt ɣer wayeḍ ,d annect-a i yeǧǧan imezdaɣ n taddart-a ad d-sbegnen lɣiḍ nsen i ttidirin, ɣef waya gren tiɣri i yimḍebren n tɣiwant akked imḍebren n usqamu n lwilaya ad d-rren lwelha nsen ɣer taddart-a s tirziwin ara d-xedmen iwakken ad ẓren uguren ideg ttidiren akked d tifrat s lԑejlan.

<p style="text-align: right;">  Menas Abdelhak 

  
 Yettwafren-d Mass Amara Benyounes i wakken ad yili d aselway n ukabar Amussu Aɣerfan Azzayri MPA ass-nni n sebt 3 deg duǧember 2016 deg temlilit n ugraw n MPA i d-yeḍran ussan n 1u, 2 d 3 deg waggur deg-i i nella.

 Tella-d temlilit deg Zeralda sdat n 1400 n yimeɣnasen n 48 n lwilayat n ukabar MPA akked yinebgawen, ama d wid n yikabaren am FLN neɣ RND, ama d imḍebbren-nniḍen. Deg ugraw-a i yellan s ddaw n tenfalit ‘’Tugdut di talwit’’, yesmekta-d Mass Amara Benyounes ahil n ukabar-is s telqayt. Yenna-d dakken d lettkal ɣef lgaz akked tiktiwin n kra yimḍebbren i yessawḍen liḥala ɣer wanda tella akka tura tmurt. D iwillehen n yimḍebbren-agi i yellan d ssebba, d nutni i yessrewlen imdanen i yebɣan ad sseftin deg tmurt. Ɣef wanect-a, dɣa, i d-yeḍleb abeddel s telqayt seg yal aḥric ama d win n tdamsa, tadawsa, tafellaḥt, idles, leqraya…atg. Am wakken i d-yebder, diɣ, tamsalt n tmaziɣt anda i d-yenna belli laqen-as ttawilat i wakken ad teṭṭef amekkan i as-iwulmen deg tmurt-is. D taswiɛt, daɣen, i yimḍebber amezwaru n MPA i wakken ad yefk iwellihen ɣef wahil ara yesseqdec ukabar sya d afella, ladɣa deg tefranin i d-iteddun imi, ɣef wakken i d-yenna Mass Benyounes, yebɣa ad yeqqim ukabar-is deg umḍiq wis tlata i yeṭṭef akka tura. I usmekti, akabar n MPA, ɣur-s 91 n yiselwayen n tɣiwanin, gar-asent taɣiwant n Lezzayer talemmast. Yesɛa 7 n yimukan, diɣ, deg Useqqamu Aɣerfan Aɣelnaw APN. Yessaram yimḍebber amezwaru n MPA, ad yali uswir deg unnar-agi n tsertit lawan n tefranin i d-iteddun u ad nnaɣen yimdanen s tektiwin mačči s rregmat, ɣef wakken iwala Mass Benyounes. 

<p style="text-align: right;"> Hocine Moula 

<div style="text-align: right;"> 
  
 Tusa-aneɣ-d tegnit ad nesteqsi yiwen i d-yekkren akked tsuta n ccna yesfan, iweznen, skud d aseggas n 50 ay snagan ɣef tlalit-is. Deg temlilit-nneɣ iban-d Meǧahed Ḥamid akken i t-nessen deg tedwilt-is «Icennayen n Uzekka». Ayen yellan yenna-aɣ-t-id fra war tuffra ɣef waṭas n tlufa. Ɣret tadiwennit!

 Seld tastaɣt (retraite), wid i k-iḥemmlen bɣan ad ẓren amek yittili Meǧahed Ḥamid… 

 Ad d-nini d tastaɣt tadeblant (administrative) kan, mi lliɣ d anawur (fonctionnaire), maca mačči ula deg umaḍal n tẓuri . Tura akka, ttidireɣ ɣur-i deg Tmurt n Yezwawen, deg taddart-iw Alma, taɣiwant n Iccelladen deg Uqbu, anda ttemlaleɣ d lasel-iw, mara ad iyi-d-tas tehregt, ɣellteɣ tagnit bac ad geɣ kra n tezlatin timaynutin i yiseɣrez-iw (album) amaynu akked win n Nwara. Nnig waya, ɣellteɣ abeḥri n yidurar n Tmurt n Yezwawen, daɣen lehhuɣ-d akka ed tbeḥyar akked kra n lecɣal-nniḍen.

 Tura ugar n rebɛin n yiseggasen kečč deg ugni n tezlit tazwawt. Tzemreḍ ad aɣ-d-temmeslayeḍ cwiṭ ɣef umecwar-a i yellan d iseɣ daɣen? 

 D tidet, mi lliɣ yakan d agrud ay kecmen yinzizen n uẓawan deg uqerruy-iw. Lliɣ smeḥsiseɣ i takkit (kullec), Ccaɛbi, ccna n usamar, win n umalu, syin akkin i tezwawt i ssneɣ taggara-ya kan. Werǧin xemmemeɣ ad cnuɣ. Lliɣ sɛiɣ tikci ad tturareɣ akken iwata allal n uẓawan, neɣ agiṭar. Ass-a, deffir n umecwar akk i ddreɣ, yewɛer ɣef-i ad amneɣ sanda ssawḍeɣ ! Tilufa i d-kecfeɣ syin akkin gant amek ara ṭebbɛeɣ iman-iw i ucqirrew (défi) akken ad d-ḥelleɣ amḍiq deg yiwet n teswiɛt yeččuren d izamulen. Lliɣ ttekkiweɣ kan d imferreǧ deg temliliyin n ccna anda llan yitran imir-nni.

 Akken ẓriɣ, lemmer mačči d tawwurt-nni ay uɣur tuẓaḍ, tili ass-a ur telliḍ deg ccna azwaw. Mel-aɣ-d tamɛayt-a igerrzen…

  Yella waya. Lliɣ d anelmad deg uɣerbaz mu ssawalen «Ecole Brahim Fatah», lliɣ deg 7 neɣ 8 n yiseggasen (1957-1958), ihi yiwen n wass, ur as-dmiɣ akk, mi d-ɛeddaɣ seg tama n yiwet n tnezduɣt, tezdi i uɣerbaz, sliɣ i wurar n uẓawan. Amkan-nni yella qqaren-as « Nedjmet Essabah » anida kra n yinaẓuren ttɛawaden aẓawan. Ttmuquleɣ seg umxuj n tbukefrant (serrure), ẓerreɣ 3 neɣ 4 n wid yetturaren. Dɣa syin, yuɣal-iyi d tannumi, ttɛeddayeɣ-d yal ass syinna mara d-ffɣeɣ seg tesmilt (classe) ɣef 17sr (17h) bac ad asen-sleɣ tturaren. Tamuffirt, mi ɛeddaɣ tikkelt tamezwarut deg umaṭṭaf deg yunyu n useggas n 1969, skelseɣ tizlit-iw tamezwarut akked wid-nni gedged mu lliɣ selleɣ akkenni !!! Mi slan s temɛayt-a, wehmen rnan yeɛjeb-asen lḥal mi i yi-ufan ttferrseɣ! Yiwen seg-sen yenna-yi-d ihi s nekni ay tuɣaleḍ akka!

 Anaẓur ameqqran Crif Xeddam yella gar wid i ak-d-yefkan lebɣi ad ternuḍ deg tẓuri? 

 Akka. Ssneɣ kan s wawal, Sliman Ɛazem, Taleb Rabaḥ, Kamal ed Nura, maca mi sliɣ i Crif Xeddam s tezlit-nni « Acu n zzman » nniɣ-as dayen, abrid-iw ad yili yenǧer, ad cnuɣ s tezwawt deg uɣanib-a « style » i yi-iwulmen akken ilaq acku yella i nekk deg twala-nni d abrid iqeɛɛden n uẓawan, ɛlaḥsab amek msetnan yinzizen-nni n uẓawan. Lliɣ sɛiɣ yiwen n uɣilif : ur ttmeslayeɣ ara tazwawt (taqbaylit) ! Nezmer ad ad d-nini dakken Crif Xeddam yessken-iyi i wannar n tezlit tazwawt, ɣas ma yella mi bdiɣ deg yiseggasen n 1969 yella ur t-tuqiɛ ara deg yilemẓi-ya icennun netta ur yessin tutlayt-is ! Ihi griɣ deg ucqirrew wayeḍnin : Ad awḍeɣ s ubrid-a neɣ s wa, ad d-jebdeɣ awellih-is. Syin akkin teẓram amek. Ihi deg tudert, ilaq ad iger yiwen deg ucqirrew bac ad yeqdec ad yenɛettab syinna ad ibeyyen belli yesɛa amkan.

 Acimi tɛeṭṭleḍ iwakken ad teskelseḍ album-ik amenzu ?

 Deg tenǧast-nni, imaẓragen (éditeurs) llan ttmeslayen taɛrabt rnu tezzin ala i wid yettwassnen, am Deryasa, Blawi Huwari, Lamari, Abderreḥman Ɛaziz, Buǧemɛa Lɛenqis, El Ɛenqa ed wiyaḍ nniḍen. Daɣen, yella yiwen i yellan, ad t-id-nini, am akken d «monopole» n tezlit n tnezzut, d Kamal Ḥemadi. Wayi, yella d aseyyaḍ n wid yesɛan tikci. Mara ad yaf kra n yilemẓiyen, ad d-nini watan, ixeddem-asen tizlatin, aḍris ed uẓawan, yella yesɛa ttawil ad tent-yessiẓreg deg yixxamen n uḍebsi (disque). Yella yessen-iten merra. War netta, ur tezmireḍ ad tgeḍ acemma ! Ihi, mi lliɣ sɛiɣ aɣanib yexḍa i wayen znuzuyen, lliɣ ur sɛiɣ tagnit ad qerrbeɣ weḥd-i i yimaẓragen-a. Rnu ɣer-s, ma nemmeslay ɣef yimenzayen-iw (principes), gulleɣ ur ɛawdeɣ ad sṭebṭbeɣ ɣur-sen. Ihi nniɣ dakken yewwi-d tili d amaẓrag ara d-yasen i ɣur-i mačči d nekk. Imdukkal icennayen n yimir-nni qqaren-iyi-d ihi zemreɣ ad rǧuɣ, imi nutni d awezɣi ad d-asen i ɣur-i. Ttarriɣ-asen win yeddren ad iẓer! Ddeqs n wakud umbaɛd, amenzay-iw yettwaqader. Aql-i ttzuxeɣ s wannect-a rnu ad as-d-ttalseɣ dima imi ar ass-a yella, mačči kan ɣef yimaẓragen, maca ula ɣef usneɣmes n yimesli ed tiẓri (media Audio-visuels), taɣamsa yettwarun, akked yimheggiyen n kra n ttiɛadat s wazal-nsen. Tizlit i nekk d lebɣi mačči d tawuri. Ur ttidireɣ ara seg tẓuri-iw acku ur tezmir ad ak-tessidir ala deg kra n tḥeggizin !

 Acu ara d-tiniḍ ɣef tezlit tazwawt tamirant ?

 Ayen i d-qqaren merra ass-a, yuɣal-d lxiq s amḍiq-is, acku inaẓuren-nneɣ iqburen ǧǧan-aɣ-d agerruj ifazzen ur nfennu. Ur yebɣa ara ad d-yini waya belli ur nesɛi ass-a ilemẓiyen iwatan, nemgal, llan maca yesḥissif lḥal mara teẓreḍ acḥal ixus usnulfu skud ur as-zmiren merra, maca yessefk ad yessin yiwen ad t-yeɛqel akken yebɣu yili.

 Mi d-tekkreḍ deg Lezzayer Tamanaɣt, drus i yettwajebden s tezlit tazwawt wala taɛrabt n Lezzayer. D acu d sser n Meǧahed Ḥamid?

 Luleɣ deg Teqsibt (Casbah) n Lezzayer, din i ddreɣ ɣas ini tudert-iw merra. Ilaq ad teẓreḍ belli anda i yi-steqsan ad yi-d-inin ansi-yi, ur asen-qqareɣ seg Lezzayer tamanaɣt !!! Tamurt n Yizwawen d akal n lejdud-iw, ttḥulfuɣ seg tmurt-a ay d-seɣmiɣ aẓar, s yidammen, tummast, akked umezruy n yigiman n leqrun. Lemmer imawlan-iw, talwit fell-asen, ad d-uɣalen ulama dqiqa, ad wehmen mara ad yi-ẓren zedɣeɣ deg taddart ! maca ẓriɣ ad ferḥen aṭas daɣen acku aya yekka-d seg tterbya i yi-fkan.

 Ur nezmir ad nɛeddi war ma nebder-d tadwilt-k yettwassnen «Icennayen n Uzekka», uɣef tenniḍ deg yiwet n tdiwennit dakken telliḍ din d aseyyaḍ n wid itewlen. Amek i d-tella termit-nni, ed wacḥal yeẓẓay ubehhir-nni i ak-d-yettwaɛeyynen?

 Ɣef tedwilt-a, rriɣ ɣer tesga 25 n yiseggasen seg tudert-iw tudmawant ed tnaẓurant, ayen xedmeɣ d aɣan-inu (devoir), yettusemma, asiweḍ i tsutiwin tilemẓiyin ayen ẓriɣ. Ẓriɣ seg tazwara dakken ala azayez (public) akked umezruy ara yecfun ɣef wayen giɣ. Ass-a, llan(t) wid(tid) i d-yuɣalen d (t)imeqqranen(nin), d ayen yelhan. Ayen nniḍen, neɣ ankar n kra, mačči merra, ur d-cliɛeɣ ara deg-s maḍi. Ur bɣiɣ ara ad iyi-ḥemmlen, maca xersum ad iyi-qadren d aya.

 Deg kra n yimagraden, ɣriɣ dakken Maɛtub Lwennas yella yebɣa ad ak-d-yessuter i yiwen nuqeddic imezdi. D acu i d-yellan kit? 

 Talwit i yiman-is. Medden merra ẓran, Lwennas Maɛtub, seg wakken yekcem deg umezruy almi ur yesra ad yili d agni n ttjara ! Sḥassfeɣ imi ur d-yella ara taggara wayen-nni. Ur d-qqareɣ ara ugar n wanect-a acku netta ulac-it tura da, ihi ad t-neǧǧ ad yestaɛfu deg talwit.

 Deg kra seg tezlatin-ik, am tin «Ay ul iḥeznen dima » ad naf dima aḥulfu iɣemqen, iḥeznen. Meǧahed ḥamid d acennay n leḥzen daɣen?

 Gedged ! D winna i d aɣanib-iw, tizlit-nni n uḍegger ur xuṭeɣ deg-s. Ur tt-xdimeɣ ara, la ttzuxuɣ s waya.

 Ahat ad d-yili umaynut yeqreb, am yiseɣrez?

 Ttheggiɣ seg wacḥal-aya tura iseɣrez-iw wis-ukuẓ. Ttraǧuɣ kan ad yi-d-sutren ! Sin n yimaẓragen sseknen-d lebɣi ad t-id-sufɣen, tura aql-i ttxemmimeɣ, ur ɣessbeɣ ara deg wanect-nni! Kra n wayen yelhan neɣ icebḥen yettɛeṭṭil akken ad d-yennerni. Deg 2015 ahat.

 Tettwaɛerḍeḍ taggara-a sɣur Tesbeddit Takanadit i Tmaziɣt « TIREGWA », ilmend n tfugla i tga deg Zubga. Amek tettwaliḍ iqeddicen yecban wid txeddem?

 D ayen igerrzen aṭas aṭas, « TIREGWA » d tasbeddit n umedya, i iqeddcen seg wul. Aṭas i ilaq ad lemden seg-s ad tt-ɛanden. Ad snemreɣ akk imasayen-is, iɛeggalen-is, akked yimezdaɣ n Zubga daɣen, i igan am wakken ara yecdeh walbaɛḍ deg umedya-nsen.

 Tanemmirt a Meǧahed Ḥamid mi tqebleḍ tasutert-nneɣ, amek tebɣiḍ ad nseqqef?

 Awal n taggara, ad nettreḥḥem ɣef yiẓiɣren n yinaẓuren-nneɣ i aɣ-yeǧǧan, ilaq ad nzux s wacu nella: d Izwawen, d Imaziɣen, d izzayriyen, d At Taferka n ugafa, d Iferkanen, d At ilel agrakal. Tanemmirt i wid akked tid iqeddcen deg uɣmis-nwen.

<p style="text-align: right;"> Yesteqsa-t : Mhenni Xalifi 

  
 Akken ad teddu deg ubrid amaynut i d-tebda, tebges Tdukkla Tadelsant Smaɛil Azikiw i usuddes n teẓrigt tis ukuẓ n tfaska n tmedyazt tazwawt i wass n 10 deg wayyur n ɣuct i d-iteddun. Ɣef waya, ssawalen-d at tdukkla-a i yimedyazen i iran ad kkin deg tmeɣra n wawal iweznen, icebḥen. Aya yezmer ad yili s uceyyeɛ n 3 n yisefra imaynuten, ttwarun s wallal n uselkim, ɣer yiznil-a aliktrunan: <a class="__cf_email__" data-cfemail="354658545c59544f5c5e5c42755258545c591b565a58" href="/cdn-cgi/l/email-protection">[email protected]</a>. Send azemz-a: 10 yulyu 2017. « Tura mi zrin kraḍ n yiseggasen ɣef tlalit n tfaska-a, zemreɣ ad d-iniɣ nḥer-d yiwet n tirmit deg unnar n uheggi s yiḥricen-ines yemgaraden ». Akka i aɣ-d-yenna uselway n tdukkla-a, Mass Ḡilali Ḥaduc. Send ad d-yemmeslay ɣef taluft n wallalen d uheggi: « Xussen-aɣ mliḥ ttawilat d tedrimt. S wul d lebɣi kan i nettnaɣ akken ad d-nawi ula d nekni taḥjurt-nneɣ deg lebni n wayla-nneɣ. Tamaziɣt tesra i usefru, asefru ilaq-as umedyaz, amedyaz tlaq-as tfaska ». Ayen akk icudden i yidles d tẓuri ad yili deg tfaska-a, gar-asen taklut, tasekla, isaragen, amezgun, ccna, timzikknin… atg. Ad d-nesmekti dakken tafaska-a i ara yemmaggen deg taddart n Tewrirt n War ɣef teɣzi n kraḍ n wussan, ad tili d tajmilt i umedyaz Smaɛil Azikiw, am wakken i d-yeqqar yisem n tdukkla.

  M. K. 

  
 Nabila Haliche d tamyurart n umezgun, d tamedyazt am waken tettaru, diɣ, isura. S lferḥ I d aɣ-d-terra ɣef yisteqsiyen-nneɣ.

  Aɣmis n yimaziɣen: D acu-t umezgun ɣur-m? 

  Nabila Haliche:  amezgun ɣur-i, d tirmit yelhan, yesɛan azal d ameqqran i d-yewwi ad t-yissin yal amdan. Imi amezgun mačči kan yejmaɛ akk taẓuri s yisenfan-is yemxalafen: ccna, aẓawan, tamedyazt… Imi daɣen d tagnit yessufuɣen azeffan si tirga n tira ɣer tidet n ddunit anda yezmer ad iserreḥ i yiman-is, ad yessufeɣ ayen akk yellan deg wallaɣ-is d wayen akk yejmaɛ wul-is, akken ad t-walin medden, ad t-issinen. Amezgun, d tamussni wessiɛen lqayen, deg-s ddukkulen taḍsa d yimeṭṭi, leɛyaḍ d tsusmi. D win i d-yettawin awal ɣef kra yellan d tadyant, tasertit, tayri, d wayen akk iḍerrun. Ula d ayen yeḍran deg yizri iɛeddan nezmar ad t-id-neḥyu s tceqqufin n umezgun. Amezgun, ur yettwaktab akken ad t-ɣren madden, yettwaktab akken ad t-uraren, imi yal taceqquft tesɛa tabraṭt neɣ izen ilaq uzeffan ad t-yessiweḍ i yimferǧen. Amezgun, d abrid yessawaḍen tamussni seg umdan ɣer wayeḍ, neɣ seg uzeffan ɣer yimferǧen. Nezmer ad d-nini amezgun d lemri n tugdut .

  War ccekk urar n umezgun mačči d ayen isehlen, amek ilaq ad d-ibin uzeffan sdat-s n yimferǧen-ines ? 

 D tidet! Urar n umezgun mačči d ayen isehlen maḍi, imi yettḥettim ɣef uzeffan ad yeffeɣ akk seg yiman-is, seg tudert-is I wakken ad ibeggen tudert n wiyaḍ. Yeḥwaǧ aṭas n usfuggel (la concentration). Uqbel ad yeffeɣ ɣer yimferǧen, ilaq ad yili yettkalay ɣef yiman-is, yumen s wayen ixeddem, ad iheggi iman-is akken iwata lḥal am wakken ad yali ɣef usayes(sur scène). Ur ilaq ara ad iḥulfu s yimferǧen i as-d-yezzin. Di lmux-is, ilaq ad yili d awḥid akken ur t-yettaṭaf ara lxuf. Yewwi-d, ad yili d afessas ur nettɛawad kan i umeslay, ad yeqfiz, ad yewwet akken ad yejbed imferǧen ɣur-s, ama s umeslay neɣ s wurar-ines d teḍsa. Mi ara tekfu tceqquft-is, ilaq imferǧen ad fehmen lmaɛna-s, ad ffɣen ferḥen s wayen walan.

  Anda-t umgarad i yellan gar umezgun aqbur d utrar? 

 Amezgun yemxalaf di lweqt ɣer wayeḍ, seg lqern wis 16 neɣ 17 almi d tura. Amezgun di lweqt n yiɣriqeyen yettabaɛ kan ddin. Di temcarḍin-nsen, tettunefk-asen tegnit ad cnun icewwiqen n ddin. Bdan-tt-id yakan akka, imi ɣur-sen i d-yennulfa umezgun, uɣalen syin akkin sskecmen-d tasertit d wayen yeɛnan tugdut-nsen kan. Tturaren-t di berra anda i t-ttwalin akk lɣaci. Ma nuẓa akka ciṭṭuḥ ɣer lweqt n Ṛruman, amezgun ɣur-sen yettwaxdam i yigelliden kan d wid yesɛan ccan, rnu ur sɛin ara azref ad mmeslayen ɣef tsertit. Simmal ad nettaẓ ɣer sdat, ad naf aṭas n tɣawsiwin i d-yernan imi zik daɣen amezgun yettwaxdam kan i yirgazen, d lɛib tameṭṭut ad tetturar di tceqqufin n umezgun. Mi ara nwali lweqt-agi-nneɣ tura, yennulfa-d kullec, amezgun yetturar-it urgaz, tetturar-it tmeṭṭut. Di tzeqqa-ines, tettunefk tegnit i medden merra ad t-ttwalin. Aṭas n umgarad yellan, ur nezmir ara ad nemmeslay ɣef kullec imi amezruy n umezgun d win meqqren mliḥ.

  Ad nuɣal ɣer yisura, mmeslay-aɣ-d ɣef yisinaryuyen i d-turiḍ ar tura… 

 Deg tazwara bdiɣ s tira n teqsiḍin timecṭuḥin, syin akkin neqleɣ ɣer tmedyazt, mbeɛd uɣaleɣ ttaruɣ ticeqqufin n umezgun d wamek i ssawḍeɣ ttaruɣ isura. Taceqquft tamezwarut i yuriɣ ɣef tmurt, d tin iwumi semmaɣ (Tiɣri n wakal) i d-yeffɣen deg ulzuz(marché) ass n 01 ɣuct-agi iɛeddan sɣur Akfadou production ( Aomar chibi). Sɛiɣ daɣen tin iwumi semmaɣ (Tarwa n Lezzayer) i d-yettmeslayen ɣef wayen iḍerrun di tugdut-nneɣ. (Larbi igellil) i d-yesbegginen tamɛict d ssber n yigellilen. Mi ara d-nuɣal ɣer yisura, yella usaru iwumi semmaɣ (Yir targit) i d-yettmeslayen ɣef yiwet n tlemẓit yettnadin ɣef baba-s… Llan diɣ wiyaḍ gar wid iwejden d wid i werɛad kfiɣ s tira i ssarameɣ ad d-ssufɣeɣ yiwen n wass.

  Ɛlaḥsab-im, d acu n wuguren i d-tettmagar tmellaɣt tazwawt, d acu i d tifrat i asen-iwulmen? 

 Ugur akk ameqqran i d -tettmagar tmellaɣt tazwawt neɣ taẓuri arkelli di tmurt n leqbayel, d lqella n ttawilat d tmussni. Anaẓur n tidet ad t-tafeḍ ilul-d yewwi-d yid-s taẓuri. Ur yezmir yiwen ad yuɣal d anaẓur ma ur as-tt-yefki ara Rebbi. Ḥulfaɣ a Kaysa taẓuri ɣur-neɣ d asɛeddi n lweqt. Ma nmuqel kan ɣer ccna, d acu ara d-nini tura di tmellaɣt neɣ deg umezgun? Ur asen-nefki azal-nsen iwulmen, d ayen i yeǧǧan ulin-d wid yessuguten awal, ɣlin wid iweznen ameslay. A win yufan ayen ndir ad d-nini diri-t, ayen yelhan ad t-nessaɛli akken ad yemɣur. Yewwi-d fell-aɣ ad nettbaɛ idles-nneɣ alama d aẓar , ilaq ad nessugmu iɣerbazen, ad slemden amezgun, ccna , lmusiqa, I wakken ad nefk tagnit i wid yessnen ad d-ufraren. A win yufan ad tuɣal d axeddim yesɛan azal akken ad rren medden ddhen-nsen ɣur-s.

  Tanemmirt a Nabila ɣef wayen i d-terriḍ. Rnu-aɣ-d awal n taggara. 

 Tanemmirt d tameqqrant i kemm a Kaysa. Tanemmirt i uɣmis-nwen. Ssarameɣ taẓuri lqayen ara as-yernun ccbaḥa i yidles-nneɣ. Nettɛenni Rebbi tagmat ad tsiɣ iẓuran deg wakal n tmurt-nneɣ, akken ad aɣ-d-teldi tewwurt, ad neddu ɣer sdat.

<p style="text-align: right;"> Testeqsa-tt: Kaïssa Khalifi 

  
 Tarbaεt umezgun «talwit»d tin yellan deg tɣiwant Ukeffadu taddart n tewrirt , deg useggas 1997 i tebda tetturar, seg yimiren ɣer useggas 2013 tekki di tdukla , syin teffeɣ iman-is anda gan tiggezt i wid iran , neɣ wid iḥemmlen tamellaɣt, ɣef uqerru-is mass «Sadek Hannat «d yiwen umedyaz, d amaru, dɣa yessewjad yiwen udlis anda ara yili ugbur anesbaɣur d tazrart n tceqqufin umezgun d wammud isefra, deg useggas 2012 yewwi arraz amezwaru deg Ukeffadu deg temzizelt n tmedyazt , yuget umaynut yesεa. Taɣda tewwi-tt-id «talwit»deg umeccwar n sinima , isental i ɣef ttawin d asdig yugten d idles, ansay, timetti, tawennaḍt ,izerfan n tmeṭṭut…. imeltaɣen yellan azal n mraw semmus (15) yid-sen gar-asen Faysel hannat d win id-yuraren deg usaru «Amɣar amcum» akk d wiyaḍ , win i d asen-id-yattawin asayes d Ccix Yidir d anaẓur yekcem di tẓuri tamatut «taklut, tasreɣta, unuɣen, tamedyazt, aẓawan dɣa ussan-a ad lin tazeqqa n uẓawan deg Ukeffadu d netta i d aselmad.Kkin deg waṭas n yirmad idelsanen,tifaskiwin deg uswir n tɣiwant neɣ di twilayt , anda llan deg wahil n tfaska di tifra ,itri n uqbu, Bgayet di tesdawit , di Tizi Wezzu di temnaḍt Ilula…..gnan yal amḍiq s tceqqufin-nsen id-yettaran iziɣer d tumert i wul , id-yessakayin imdanen, llan deg temzizelt di tama n Cemmini wwin-s azwil gar mraw yiwen (11 imenza d acu yella wugur deg ufraq n warrazen acku s tmussni imi talwit s wul, s yiseɣ , s yidles id-segdalen iman-sen. Isenfaren ugar n sdis (6) sya ɣer dzat , anda kecmen deg umahil asadar , gren-d abergges anda it-yeṭṭef yeṭṭef unaẓur «Billal idir» win ixedmen tesreɣta unuɣen, sewjaden amazrar n tmellaɣt ɣezzifen anda deg-s aṭas n yiḥricen , tafarest ad tili s tuget.Talwit d agraw n tẓuri , yal wa d acu yeṭṭef wa d tira , wa d aserkeb d usali, wa d abergges…..

  Tarbaεt n «talwit» d amaynut i tẓuri , d aɣbalu, d ameɣlid, d taɣersawt, d idles .

<p style="text-align: right;"> Azedine Abdous 

  
 Aṛumi ikcem-d tamurt n Lezzayer deg useggas 1830, di ɛecra n yiseggasen imezwura yuɣ akk tamurt n Lezzayer slid tamurt n Leqbayel. D marical Randon s wacḥal n lɛesker d leslaḥ amaynut n yimiren i issawḍen i tikkelt tamezwarut deg umezruy n tmurt, ad yerẓ lḥeṛma n udrar n Ǧerǧer. Ikcem idurar n tmurt n leqbayel deg useggas 1957, 27 n yiseggasen seg d-yessers aḍar-is deg wakal n Lzzayer. Send ad yaɣ akk tamurt n Leqbayel s yiɣil, At Qasi d nutni i d leḥkem. Wid i ten-iḥemlen, wid iɛedlen yid-sen qqaren-d, d At Qasi i yerran tacḍat n lḥerma ɣef tmurt n leqbayel di lwaqt n Uṭeṛki. Maca wiyaḍ, qqaren-d fell-asen belli seɣlin-d rrehba ɣef yimezdaɣ. Xedmen akken i asen-ihwa, xelqen-d laɛwayed i yiman-nsen, ḥekmen s ljuṛ. Qqaren-d mi ara d-iḥdeṛ yiwen ad izger azaɣar-nsen s zayla issefk fell-as ad as-yerr ṣrima ma ulac ad yečč leḥcic-nsen. Azaɣar akk d ayla-s. Win ara ten-iɛaṣṣin ttawin-t ɣer Lǧemɛa n Sariǧ anda sɛan lbiru ad ḥekmen fell-as. Qqaren-d sɛan din yiwet n txerrubt ttɛelliqen fell-as wid i ten iɛuṣṣen. Ma deg yella win i ten-iɛuṣṣen akken-nniḍen, ttawin-t ɣer uzaɣar, ad as-cudden ifassen d yiḍaṛṛen, ad as-smiren ayefki, ad t-ǧǧen din i yiṭij ad t-ččen yizan. Di lawan-nni, llan kra n yimedyazen imusnawen d-yewwin awal ɣef wat Qasi icban Ccix Muḥend u Lḥusin, Aɛmer Uqasi.. Imiren yella yiwen n ubudali d aderɣal n Lḥed n Izarazen si Tmizar n Sidi Menṣuṛ di Letnayen n Uɣrib izdeɣ tajwameɛt d tamejṭuḥt nnig ssuq. Tebna s uẓru wa ɣef wa, isberber fell-as imidek. Mi d-yekker ssbaḥ ad d-iffeɣ, ad indeh :

 <em>  </em>

 <em> Ssbaḥ lxiṛ fell-awen  </em>

 <em> A seddat Izarazen  </em>

 <em> A cetla ifeṛzen </em>

 <em> Ssbaḥ lxir fell-awen </em>

 <em> A wi ɣ-d-iwalen </em>

 <em> Ur ten-nwala </em>

 <em> Meqleɛ teqleɛ </em>

 <em> Tamda teblaɛ </em>

 Win ibɣan ad asen-yini, yini-asen Seg d-ikcem uṛumi tamurt n leqbayel, leḥkem n At Qasi iɣli, irgazen-nsen wa nɣan-t wa nfan-t, cci-nsen akk yewwi-t uṛumi …

  yettkemmil  

  Ramdane Lasheb 

  
 Am wakken i yella lḥal deg waṭas n tɣiwanin n tmurt, iwala umdan taggara-ya yenqes maḍi uncad n wakal i tuẓut sɣur wid yettawassnen yakan d ikerrazen, neɣ d wid yennumen xeddmen kra n tbeḥyar, d timerjaɛ, akken ad ten-id-ɛinent ulama kra deg tudert-nsen n yal ass. Sebba n waya mačči kan d afus i ixussen neɣ i ulac. Imi simmal tettnekkar-d tsuta tayeḍ tettruḥu tin n wid yuɣalen d imɣaren ass-a, trennu ula d tayri-nni i ttuɣ tella gar umdan ed wakal-is. Ur inuḥ lebɣi ɣur yilemẓiyen ad kkren ad neqcen ad ẓẓun, akken azekka ad ɣelten. Skud iban-d d ayen nniḍen akk i ten-yecqan. Maca, yella seg tama nniḍen wugur d ameqqran, i nezmer ad d-nini d amezwar i yessentagen assaɣ i yesɛa umdan akked tyerza: wa d ugur n ubnaw. D lebni i d-yezgan taggara-ya d aɛewwiq deg ubrid n ukerraz neɣ n umdan menwala i yeṭṭfen deg yidles n tuẓut. Aya, imi yal mara tedduḍ kra n yimiṭren deg yimukan i ttuɣ xlan, ad tafeḍ tanezduɣt neɣ snat. Ihi, annerni n yixxamen yekki aṭas deg unqas n tyerza deg yidurar ladɣa, am umedya n tɣiwant n Ayt Smaɛel deg unẓul-asamar n waɣir n Bgayet. Ur ufan tabadut (lḥel) nniḍen yilemẓiyen i yebɣan ad gen axxam ala aqlaɛ n tmizar-nsen, ama d tid iqerben neɣ d tid n tẓegwa, akken ad sbedden axxam d amaynut, ladɣa wid i d-tettak lḥukuma deg yiseggasen-a ineggura. «D tidet. Aṭas n temnaḍin i nella nẓerr d timizar, iḥettem-d lḥal ass-a ad uɣalent d tinezduɣin. Rnu aya yettḥaza lɣaci merra». Akka i aɣ-d-tenna yiwet n temɣart. Yewwi-d ad d-nesmekti diɣ belli ula d tillin n waman s drus yeḍḥa-d d aɣilif i wid ixeddmen akal-nsen, abeɛda deg unebdu neɣ deg ssmayem!

<p style="text-align: right;"> Mhenni Xalifi 

  
 Asfugel n tmeγriwin d tmesbaniyin n yedles n teqbaylit d tmaziγit s umata, am usmekti n umuli wis 36 n tefsut n yimaziγen, amuli wis 15 n tefsut tabbarkant, d umuli wis 04 n tmettant n unaẓur Mhenni Amroun i yemmuten ass n 19 yebrir 2012, yemḍel azekka-ni n wass n 20 yebrir. Dγa Tiddukla Tadelsant Tiεwinin n Wizgan lwilaya n Tizi-Wezzu, tesudus-d yal seggas yiwen n leqdic s wazal-is i usebγes n tutlayt n tmaziγt. Dγa aseggas-a, timzizelt tis 03 n tzabut s tutlayt n tmaziγt n waraz Mhenni Amroun tella-d ass n 16 yebrir 2016, i yellan d ass aγelnaw n tusna. Tamesbanit-agi yesduritt-id uγarbaz amezwaru Hammadi Muḥend Saεid, id-yezgan di tlemmast n temdint n Wizgan, anda i ttekan di temzizelt-agi nnig n 270 n yinelmaden n 03 yeswiren yemgaraden, amezwaru, alemmas d tusnawit naγ wis 03, id-yussan si 70 n yiγarbazen temnaḍin yemgaraden n lwilaya n Tizi-Wezzu. Akken iḥedren nnig n 30 n yiselmaden n tutlayt n tmaziγt n temnaḍin yemgaraden n lwilaya n Tizi-Wezzu, id-yeldin ulawen-nsen i leqdic-agi yesεan azal meqren. Igemmaḍ n temzizelt-agi bannen-d s wudem unṣib ass n 20 yebrir 2016, anda iεeggalen n tiddukla tadelsant tiεwinin n Wizgan, heggan-d yiwet n tmeγra meqren n tikci n warazen i wid id-yufraren deg 03 n yimukan imenza, d igardasen n usebγes i merra inelmaden. Igemmaḍ n temzizelt-agi , deg uswir amenzu d tanelmadt Hammoum Kenza i yeqqaren deg uγarbaz amezwaru « Bouda Muḥend Saεid », id-iḥaren amḍiq amezwaru. Aswir alemmas d tanelmadt Brahmi Faṭima n uγarbaz alemmas « Azoug Arab d mmi-s Saïd » id-ufraren deg umḍiq amezwaru. Ma yella d aswir wis 03 di tesnawit, d tamsiwt Sadi Lyticia d tanelmadt n tusnawit Kulunel Muḥend Welḥağ. Tameγraa-agi yesduritt-id wexxam n yedles kulunel Muḥend Welḥağ n taddert n Wizgan, s leḥdur n nnig n 300 n yinelmaden n yeswiren yemgaraden, imawlan-nsen, iselmaden n tmaziγt, inemhalen n yiγarbazen, imḍebren n tmahliwin n trebga d yedles n lwilaya n Tizi-Wezzu, imḍebren n tγiwant n Wizgan d waṭas niḍen. Iswi n temzizelt-agi n tzabut d asebγest n tutlayt n teqbaylit d usnarni deg uswir n yinelmaden, akken tutlayt-nnaγ ad- tifrir ger tutlayin niḍen. 

<p style="text-align: right;"> Islam Bessaci 

  
 D adlis wis sin i d-yessufeɣ Mass Bouacherine Kader deg useggas-agi n 2016. Mebɛed mi d-yessezreg adlis ‘’Tirawalt’’ i d-yeffɣen, yakan, seg wagguren iɛeddan, ha-t-an yuɣal-d tikkelt-a ɣer temsirin n tjarrumt i yerra d adlis. D timsirin i yesselmed asmi yella d aselmad n tmaziɣt deg <span style="white-space: pre;"> </span>uɣerbaz u d tid yesselmad akka tura deg uxxam n yidles Mulud Mɛemmri n Tizi Uzzu. Adris-a, <span style="white-space: pre;"> </span>yebḍa-t d iḥricen : ad naf, deg tazwara, aḥric n <span style="white-space: pre;"> </span>temsirin i d-yessegza s yimedyaten, aḥric wis sin d inzan, ma d aḥric wis tlata d tullisin i d-yerna Mass Bouacherine d tarzeft i yimeɣriyen. <span style="white-space: pre;"> </span>

<p style="text-align: right;"><span style="white-space: pre;"></span> H Moula. 

  
 Mebla akukru, s kra n win yettnaḍaḥen ɣef tugdudt d tlelli n wawal ad ibedd s lqed, ad d-yessebgen lɣiḍ-is u ad yessiweḍ laɛwfu i yiniɣmasen n Charlie Hebdo d twaculin-nnesen. 

 Deg  yiseggasen n 90,  ugar n 100 d aneɣmas i yinɣa rebrab. Amezwaru deg-sen d Tahar Djaout. Imir ur nesla i yiwen  yenn-ak “nekk d Djaout”. Di tallit-nni d akabar n  François Hollande (PS) i yellan deg udabu n Fransa. Imir, ur necfi ara i isertiyen n PS neɣ wiyaḍ begnen-d lɣiḍ nnsen. Ula d ineɣmasen n Fransa, imir, ur d asen-nesli ara.  Slid kran n “les intellectuels», ulac  di ddunit win ibedden tama n yizzariyen yettmettaten imir “à huis clos”. Wiyaḍ am PS n Fransa fkan azuɣer i FIS, ddan d tsertit tasertant n “qui tue qui?”

 Almi d-teḍra twaɣit n 11 ctember di New York i ḥsan “qui tue qui», i tbeddel tmuɣli nnsen ɣer tneslemt tasertant. Tadyant-a n Charlie Hebdo terna tessak-id wid mazal ssertayen s “l’angélisme”. Ḥsan, ma yella dɣa ur yeqqur ara wallaɣ nnsen, belli rebrab mačč d azzayri, mačči d atunis, mačči… Rebrab d  fascisme ur nesɛi tilisa. Rebrab d aɛdaw  n tudert, n tlelli d wayen akk icerken talsa di ddunit. Ɣef aya , yal tikkelt i deg ara iwet di ddunit, akken ma nella ad as-nini nek d Djaout, nek, d Mohamed, Nek d Levy, nek d Mamadou, nek, nek d Youri, nek d Mao…..<span style="white-space: pre;"></span>

<p style="text-align: right;"> T.O.A 

  
  Aɣmis n Yimmaziɣen: Amek i ak-id-tusa takti tamezwarut deg ubrid n ccna a Mass Idir Bellali?  

   

  Bellali Idir  : Abrid n ccna akked win n uẓawan, bdiɣ-ten deg yiseggasen n 1972-1974, asmi i d-yessekcem yiwen seg twacult-iw iwumi qqaren Slimane Mammeri i tikelt tamezwarut tagiṭart ɣer taddart-nneɣ. Ttedduɣ yid-s ɣer lexla u ttaṭṭafeɣ-as-d lmizan ɣef yiri n tgiṭart-nni-ines. Syin akin, yusa-d yiwen n uselmad n taɛrabt ɣer uɣerbaz n taddart-nneɣ seg tmurt n Surya acku laṣel-ines d azzayri, imawlan-is unagen syagi deffir tanekra n Ccix Aḥeddad d Lmuqrani. Yeḍḥa-d uselmad-agi mačči kan d win n uɣerbaz amenzu maca d win yeɣran aẓawan, dɣa d netta i yi-yeslemden aṭas n lecɣal ama deg lmizan(dderbuka) neɣ deg uẓawan, imi yesselmed-iyi ad urareɣ ɣef wallal n lɛud. Isem-is Hebbache Khelil, dɣa ad farṣeɣ tagnit-agi i wakken ad as-rreɣ tajmilt tameqrant. Syin ɣer da rniɣ lemdeɣ ɣef yimeddukkal-iw d inaẓuren ukkud mlaleɣ, asmi liɣ d asdawan deg Lezzayer tamanaɣt, aẓawan atrar d ccna amḥaddi. Dinna i lemdeɣ daɣen ad urareɣ ɣef tgiṭart. Asmi daɣen i mlaleɣ Mass Rachid Bellik deg Tizi Uzzu, kecmeɣ ɣer uɣerbaz-ines n uẓawan n ccaɛbi deg uxxam n yidles n Lmulud At Mɛemmer, dɣa ɣur-s i rniɣ lemdeɣ-d aṭas n lecɣal n uẓawan-agi. D ayagi daɣen i yi-wwin, ad tturareɣ ɣef wallal amundul. Seg temẓi-w daɣen i lliɣ d win i isellen aṭas i ccna n yal tama deg ddunit s leṣṣnaf -is u s tutlayin-is yemxallafen. Mebla ccek, d annect-agi akk i yi-ṣawḍen ad cnuɣ yiwen wass.

  D acu i d tameltilt I ak-yeğğan ad taɣeḍ abrid n tira n tmedyazt?  

 Ayagi icudd ɣer uẓawan akked ccna-nni i lliɣ xeddmeɣ, acku deg-sen llan wawalen i iweznen, isefra, inzan ayen akk iwumi nezmer ad nsemi tamdyazt s umata. Rnu ɣef annect-agi, ɣriɣ u mazal-iyi la qqareɣ aṭas n tmedyazt n yimedyazen n tmurt n Lezzayer d tin n yimedyazen n tmura tiberraniyin s tutlayin yemxallafen. Ayagi iɛawen-iyi s waṭas i wakken ad sɛuɣ timuɣliwin d tikta i ɣef ara sefruɣ.

  Ahat asefru-k amezwaru, turiḍ-t deg temẓi-k?  

 Am tuget n yimedyazen, deg imi lliɣ d acawrar i bdiɣ smudyuzeɣ, qqareɣ-d iḥulfan-iw, tirga-w, asirem-iw, mmaleɣ-d timmad-iw u ssutureɣ izerfan-iw…atg.

  S usmedyez tuɣaleḍ ɣer ccna sakin ɣer usizreg n yidlisen?  

 Am wakken iten-id tenniḍ msetbaɛend wa s deffir, n wa, wa icud ɣer wa, wa yettawi-d wa. Ccna akked uẓawan akked tɣuri sawḍen-iyi ɣer tira u tagi tewwi-iyi ɣer tsuqilt acku simmal ɣareɣ, ttafeɣ-d tikta i yi-ɛnan, i yi-ttaɛǧaben, i yi-ttqenniɛen dɣa qqareɣ-as ilaq-iyi ad tent-id-rreɣ ɣer teqbaylit i wakken ad tent-issinen u ad nesnerni tamussni-nneɣ. Am wakken daɣen tikta i yi-ttaɛǧaben s teqbaylit, ttareɣ-tent ɣer tefransist i wakken ad tent-ɣren wid ur nettutlay ara s teqbaylit.

  Anwi imyura iwumi tessuqleḍ idlisen-nsen ?  

 Ad d-bedreɣ kra n yimyura n tmurt-iw iwumi suqqleɣ idlisen-nsen, yella Youcef Merahi iwumi i d-suqqleɣ seg tefransist ɣer teqbaylit adlis iwumi isemma « A rebours d’Oran » « Tuɣalin si Wahran », adlis n Ahecen Mariche iwumi isemma « Tazlagt n tikta » i d-rriɣ ɣer tefransist « Collier d’idées ». Ma d ayen yaɛnan imyura iberraniyen ad d-bedreɣ tamedyazt u tamyarut n tmurt n l’Equateur « Rocio Duran Barba » iwumi i d-suqqleɣ sin seg yidlisen-ines ɣer teqbaylit, yiwen tsemma-as « Le verbe du désert » « Awal n sseḥra » wayeḍ tsemma-as « Qu’est-ce que le sacré?» « D acu i d uɣris ? ».

  Acimi d tamedyazt i d-sazregeḍ mačči d idlisen n tsusyulujit, neɣ ahat d ayen-nniḍen?  

 Tura akk ssufɣeɣ-d sin wammuden n tmedyazt, acku d wigi i yellan heggan. Sɛiɣ takti i wakken ad aruɣ ɣef tsusyulujit, imi nekk d tinna i ɣriɣ deg tesdawit, maca akken qqaren, ttemyezwaren lecɣal.

  Mmeslay-aɣ-d cwiṭ ɣef umecwar-ik deg tira akked ccna…  

 Ad d-nebdu s ccna imi deg-s i zwareɣ, ar tura akka ssazergeɣ-d tlata n tesfifin. Tamezwarut deg useggas n 1989, semmaɣ-as “Yewweḍ wass”, llant deg-s 6 n tezlatin. Tis snat deg useggas n 2003, semmaɣ-as “Asefru”, ideg llant 8 n tezlatin. Ma d tis kraḍ tella-d deg useggas n 2015, semmaɣ-as “Sidi Valentin”. Llant deg-s 6 n tezlatin. Tizlit-agi n “Sidi Valentin” tella d asefru n umeddakkel-iw Ahcene Mariche. Ma nuɣal-d ɣer tira, ɣur-i akka tura sin n wammuden n tmedyazt, i d-yeffɣen deg useggas n 2016 ɣer tezrigin “Arts et Plume” n Tizi Uzzu. Amezwaru d ajgagal ideg llan 32 n yisefra s teqbaylit. Ma d wis sin d “Perle d’Ineda” ideg llan 30n yisefra s tefransist.

  Ayɣer d “Ajgagal” akked “Perle d’ineda” i textareḍ d izwal n yidlisen-ik?  

 Ajgagal d ammud ideg ara naf isefra i uriɣ deg talliyin d tugnatin yemxallafen d aymi ara ad d-naf deg-s- isental yal wa ɣef wacu i d-yettawi, gar-asen : tudert, tayri, timetti…atg. Ma d azwel Ajgagal d awal yesɛan azal meqqer yerna d awal qrib ad yettwattu. Nekk kseɣ-d seg-s amyag « jgugel » i wakken ad greɣ tiɣri i wid akked tid i iqeddcen s tmaziɣt neɣ ɣef tmaziɣt, belli ilaq-nneɣ ad nejgugel deg umrar n yidles d umezruy ameɣradan i wakken ad neddu akken akk la tteddunt tmura i ileḥḥun ɣer sdat deg ubrid n tmussni d tussna deg yal aḥric. Ma d ammud « Perle d’Ineda » d win ideg ara naf kra n yisefra n wummud « Ajgagal » i suqleɣ ɣer tefranist u rniɣ-as-d isefra-nniḍen i yuriɣ s tefransist gar-asen asefru iseg i d-kseɣ azwel i d as-fkiɣ i wammud-agi. « La perle » iban d belli d taɛeqquct i d-yettenkaren deg yillel, ma d « Ineda » d isem i d as-fkiɣ i yillel ideg ara ttnadiɣ taɛeqquct-agi ur ufiɣ ara u ssarameɣ ahat yiwen wass ad tt-afeɣ, ayɣer ala !

  Acimi ur ak-nettwali ara aṭas n yiseggasen-agi deg tmeɣriwin ɣef usayes? 

 Ayen yeɛnan timeɣriwin tunṣibin neɣ tid i d-tssuddus ddula, ur I yi-tteɛraḍen ara, ur zriɣ ara acimi? Ma d timeɣriwin n madden, ttɣenniɣ anida i yi-necden, yerna nekk ḥemmleɣ aṭas ad cnuɣ deg tiddukkliwin tidelsanin d tesdawiyin.

  Awal-ik n taggara?  

 Ad iniɣ tanemmirt i uɣmis « La dépêche de Kabylie » i yi-fkan tagnit-agi i wakken ad d-mmleɣ leqdic-iw deg yiḥricen-agi n tmedyazt akked ccna. Ssarameɣ ad nernin yisebtar n tmaziɣt deg uɣmis-agi-nwen iwumi ssarameɣ afud ameqqran u ad yili i lebda.

  Yesteqsa-t Adaoun Abdelghani 

  
 19 meγres 1962, nγil d amezyadu n lehna, tefra tegrawla n Lezzayer, Krim Belqasem yerra talast i lhers, yessufeɣ leɛtab n yizzayriyen ɣer tafat. Deg uzekka-nni n timunent n tmurt n Lezzayer, Krim yugi ad yeqbel asqamu yettwasbedden n FLN, imi yugi rray n Ben Bella. Deg useggas n 1965, asmi i d-yuli Bumedyen ɣer leḥkem, ibedd Krim mgal iɣil yettwasxedmen, d ubrid i d-wwin widen yewwḍen ɣer tqacuct. Deg useggas n 1967 yeslul-d yiwen n ukabar MDRA, maca gten fell-as wuguren, dγa deg useggas-agi kan yunag γer tmurt n Lalman mi akken i as-sbabben aɛrad n tmenɣiwt n uselway Bumedyen, almi i as-ḥekmen s lmut deg useggas n 1969. Deg wass n 18 di tuber 1970, Krim yettwanɣa di Franckfurt, tamurt n Lalman, daxel n texxamt n usensu anda yettidir, ufan-t yettwaxneq seg yiri!!!? Ass n 24 di tuber 1984, nuqlen-d iɣsan-is ɣer tmeqbert n yimeɣrasen i temnaḍt n Lεalya n Lezzayer tamaneγt. Ihi yura deg umezruy Azzayri dakken Krim d netta i ijerden timunent n tmurt n Lezzayer. Krim Belqasem, ilul ass n 14 dujember 1922, di taddart n Tizra Σissa, deg At Yaḥya Musa, di temnaḍt n Draε El Mizan. Yekker-d ger yiwet n twacult i yeqaden iman-is aṭas. Yelmed deg uγarbaz amezwaru di temdint n Lzzayer (1936), almi i d-yewwi Yezzi-d useggas, yewweḍ-d ad yesεeddi akayad akken ad ikemmel ulmud-is, maca tagara ur yesεedi-ara, γef aya Krim ur yelmid-ara deg uγerbaz afellay (Ecole superieure). Syen , yuγal unemhal n uγerbaz nni mass Herbelin, yeγtes at-id-yesuffe&amp;gamma,; γef aya, Krim yuγal-d γer taddart-is s war asenfar n taggara (Sans projet d’avenir). Deg seggas1940, Krim iruḥ ad yexdem d amaray di tγiwant tamassayt n Draε El Mizan, deg seggas nni kan yeγtes ad yezweğ, Krim yefren yiwet n teqcict takat-is d tamesbaγurt (riche) si temnaḍtn Lemεetqa (Tizi-Wezzu). Deg ussan imezwura n tefsut 1941, γlin-d yegna ger-as d unedbal, krim yeğğa Draε El Mizan, yuγal γer taddart-is deg seggas n 1942. Syen Krim Belqasem, yebda asennefrey (Sensibiliser) ilmeẓyen n taddart-is deg umenzu n yulyu 1943. Ass n 4 maggu 1943 yekčem γer lεesker di temnaḍt n Leγwaṭ. Dγa, yezzi-d useggas kkan cegεen-id γer temnaḍt n Blida deg seggas n 1944. Ass n 26 unbir 1944, iεellaq (Caporal), yezzi-d useggas, amenzu n yulyu1945, beddlen-t rran-t γer tγiwant n inemhalen Izzayriyen(RTA; Régiment des Travailleurs Algériens). Ass n 04 tuber εellqen-as (Caporal Chef), ssin n yiseggasen d wezgen γer zdat yelḥaq izirigen n Ukabar Aγerfan n Lzzayer (PPA). Meγres 1948, Krim ittwaṭṭef ssin n yiseggasen γer useckret (lḥebs) n Tizi-Wezzu.

 Ass n 03 yulyu 1954, tella-d temlilit ger sdis (06) n yiγellaten imazrayen (chefs historiques), syen Krim yuγal yeṭṭef tamurt n Leqbayel ; yuγal seg wid i d-yekkren ilmend n tegrewla n unbir 1954, ladγa yella yid-sen Σebban Remḍan d kra n waggagen (Intellectuels) nejmaεen di Lzzayer tamanaγt. Di temlilit n Summam, yedda d Uεemran, farnen amḍiq i deg tella teγllist (Sécurité). Annect-a yella-d sγur krad (03) n yergazen ; Krim, Σebban d Ben Mhidi, di tagara yella-d usebded ger tejmaεt n wesdukel d uselkem(CCE) d wesqamu aγelnaw n tegrewla Tazzayrit (CNRA). Di 1957 yeğğa Lzzayer yuγal yunnag γer tmurt n Tunes, iffeγ netta d Ben Ṭubbal, Ben Xedda, Σebban Remḍan d Deḥleb. 19 ctember 1958, di tmurt n Ccam, Ferḥat Σebbas igger-d tiγri i wakken a d-yesbed akabar iwumi semman; Anabaḍ Amazguz n Tegduda Tazzayrit (GPRA) a d-yilli γef yidis n tejmaεt n wesdukel d uselkem (CCE) di tmurt n Tunes, syen Aselway n tegduda n Tunes Mass Burggiba ifka-d unuγ (Liste) unṣib i wegdud n imasladen (Membre) n Unabaḍ Amaguz n Tegduda Tazzayrit (GPRA), dγa Krim rran-t d aneγlaf n yiγallen n ignan (Ministre des forces armées) maca, Krim yebγa taselwit (présidence) acku d netta i yellan d aγellat amazray (Chef Historique), siwa netta i yekkaten γef tlelli n tmurt maca Buṣuf d Ben Ṭubal rran a d-kksen aneγlaf n yiγallen n yignan, fkkan amḍiq-is i Bumedyen. Krim bγan a t-rren d aneγlaf n lecγal n berra deg wemḍiq n umejjay Lamin Debaγin, yerna di tmurt n Ccam aseggas n 1960. Di tagara n 1961 yeğğa Ccam yuγal yunnag γer tmurt n Russ d Ccinwa. Ass n 11 furar 1962 γef tsaεet n lwaḥda d wezgen n uzal (13h 30), tella-d temlilit ger uγella n tegrewla tazzayrit (Délégation Algérienne) akk d Luwis jux, dinna i bdan imastagen (Négociation) . Ass n 07 maggu 1962 γef 11h 15, Krim izmel, yekcem di «EVIAN». Tameddit n wass n 17 maγres 1962 tella-d yiwet n temlilit deg wexxam ameqran n tegrewla Tazzayrit. 18 maγres 1962, Krim izmel yiwen n umazrar n 39 n yisebtar. Krim yemmut deg usensu n Frankfurt di tmurt n Lalman ittwaxnaq seg iri!!!? <span style="white-space: pre;"> </span>

<p style="text-align: right;"> Islam Bessaci 

  
 Ass-nni n ahad iεeddan, 15 ɣuct 2017, i tebda tfaseka n umezgun, deg tezrigt-is tis 11, s wudem unṣib deg wulmis adelsan Malek Bouguermouh yellan deg tɣiwant n Amizour deg lwilaya n Bgayet. Tekkfa ass-nni n 20 ɣuct 2017 yezrin. Tella-d tfaska-agi yeddan ɣef teɣzi n seddis n wussan, i gan aseggas-agi, d tajmilt i Mass Malek Boukhiar, yellan d axeddam deg tenmehla n yilmeẓyen d waddal n Bgayet. D tafaska ideg ttekkint waṭas n liwlayat n tmurt n Lezzayer, ama s trebuyaε n umezgun, ama s yimura akked yinaẓuren-nniḍen i ixedmen timsikniyin yemxalafen, i d-yerzan seg: Batna, Tizi Uzzu, Tubiret, Boumerdés, Sétif, M’Sila…atg. Ma d lwilayat i d-yesnaεten imuhal-nsent idelsanen d: Lezzayer Tamaneɣt, Lemdiya, Tubiret…atg. Am wakken i d-yella leqdic adelsan d anesbaɣur, ɣef teɣzi n setta wussa ideg teḍra tfaska-agi deg tezrigt-is tis mraw d yiwen. Llant-d deg-s temsikniyin yemgaraden, isenza s ubuddu, isaragen, turart n umezgun…atg. “Deg tirza-nneɣ ɣer dinna, nwala belli ilmeẓyen n tɣiwant n Amizour neɣ n Bgayet s umata, ḥemmlen aṭas amezgun, imi yal taceqquft i d-yellan llan-d di tiεad, imi tezga teččur tzeqqa armi d ulamek”, I d-yenna yiwen yekkan deg tfaska. D Mass Ali Guettal i d-fernen yimsuddsen n tfasaka-agi i wakken ad yili d aselway n tesqamut n uktazal d usenqed n tceqqufin n umezgun, tama n waṭas yimussnawen deg umezgun. Ma d ass-nni n lhed 20 deg waggur n ɣuct 2017, tella-d tukci n yigerdasen n usebɣes i wid yettekkin deg temlilit-agi tis 11, am wakken daɣen i fkan arrazen i tceqqufin i d-yufraren. Ihi ha-ten-in wid i d-yufraren: arraz n turart ifazen ɣef usayes (mise en scene) yuɣal i terbaɛt “Tabrat n umezgun” n M’Sila. Ma d arraz n tsifrant n tmeṭṭut (meilleur interpretation feminine) tewwi-t Massa Benyoucef Tiziri, yettekkin ɣer terbaɛt n “Timesdurar” n Bgayet. Ma d win n urgaz iḥella-t-id Mass Ghanem Faïz n terbaɛt “Lferg” n Boumerdés Am wakken daɣen i yettunefk warraz n uẓawan anaṣli igerrzen i terbaɛt Budwaw n Boumerdès, d win n uḍris icebḥen, iṣaḥ-d tarbaɛt “Lemri” n El Kseur n Bgayet. Ma d arraz n tesqamut yettunefk i terbaɛt “Awal n umezgun” n Bouandas n lwilaya n Sétif.

  Amazigh Ghani 

  
 TIZI-WEZZU – Aneɣlaf n yemǧahden, Tayeb Zitouni, yessawel i yizzayriyen ass n lǧemɛa di Tassaft Ugemmun, taddart deg ilul ukulunel Amirouche, di tɣiwant Ibudraren akken ad refden tiktiwin n tegrawla taɣelnawt akken ad ḥadren tagmatt ger tarwa n tmurt. Mas Zitouni, yellan di tmesbanit n wesmekti wis 57 n tmettant ukulunel Amirouche Ait Hamouda, yeɣlin deg wegni umennuɣ ass n 29 maɣres 1959 di twilayt n M’sila, akk d wemdakel-is akulunel Si El Houas, yenna-d belli akulunel Amirouche d yemdukkal-is yemmuten ɣef tlelli, werǧin qeblen amḥeṛṣan ad yennal akal d tegmatt ger yizzayriyen. « izumal-agi n wemgaru n weslelli aɣelnaw yellan di yal tama n tmurt yezdin idammen deg wannar umennuɣ, am umedya n ukulunel Si El Houas d Amirouche, yeɣlin jmiɛ deg umennuɣ di M’sila, mmuten akken ad aɣ-d-ǧǧen tamurt teddukkel u terked, d lwaǧeb fell-aɣ nukkni akken ad nḥader fell-as », ikemmel yenna. Aneɣlaf n yemǧahden yemmeslayen akk d yimawlan isallen ɣer yidis n tirza-yagi, yemmeslay ɣef wazal n tɣamsa deg usaḥbiber ɣef tegmatt ger tarwa n tmurt, ayagi s usiwel ɣer tegmatt d uleqqem usirem ger yizzayriyen d ibeddi mgal wid yettnadin ɣef beṭṭu », i yessaḥṛeṣ. Di tirza-yagi di taddart n tasaft ugemmun, aneɣlaf d terbaɛt-is yemmuger-iten Nouredine Ait Hamouda, mmis ukulunel Amirouche, deg wexxam-is. 

<p style="text-align: right;">   aps 

  
 Deg tɣiwant n At Ṛzin, i d-yezgan deg wenẓul n twilayt n Bgayet, yella dinna yiwen weɣbel d-amuqran. Wagi icud ɣer rṣaḍ. Akka, taɣiwant-agi ur tesɛi ara, ar ass-a, amḍiq i uḍegger n rṣaḍ. Ayagi, yeǧǧa wigi « ttufen » d ttirac deg berra, deg zenqan yagi n taddart n Ginduz, yellan akka d-aqerruy n tɣiwant. Yir rwayeḥ, iḍan d yimcac tetten deg ilefḍan nni, lfuḥa,…mači d yiwwet ar ad nebder! Imḍebren n tɣiwant ḥeṣlen amek ar ad xedmen? Akal ar ay ǧemɛn iḍuman ulac. Ṛran-t tewwura! Weqbel yir liḥala-agi, llan rṣaḍ n tɣiwant-agi n At Ṛẓin ttuḍegren ɣer yiwen wemkan iwumi ssawalen: Icuqar, i d-yezgan ɣef rrif n wassif Aɛebbas (ssawalen-as daɣen assif n Saḥel). D-acu, imezdaɣ yellan din, yaɛni i qarben i ugudi-agi, ṣebren acḥal d-aseggas i dduxan lakked d timas i ceɛlen ixeddamen n tezdeg n tɣiwant-agi. Alarmi d yiwen wass (kra n sin iseggasen aya) rfan, dayen « tewḍiten-id ɣer yiɣes », kren, ihi, squqren ixeddamen n tezdeg asmi id d-usan ad ḍegren rṣaḍ. Akka gezmen abrid yettawin ɣer ugudi n yicuqar. Seg wass-nni, imḍebren n tɣiwant ččan iqerray-nsen. Iḍumman ččuren deg berdan, yir rwayeḥ, iḍan xeguḍen s yiḍaren nsen,..lḥaṣun mači dayen ar ad neḥku! Akka, i teqqim lḥala kra n sin wagguren (deg useggas n 2014), maca yekker yiwen n mas, deg taddart-agi n Ginduz, yefka i tɣiwant, deg laɛḍil kan, akal akka i uḍeger n rṣaḍ. D-acu, ɛeddan iseggasen, amkan-nni yuɣal yeččur, ulamek ad rnun rṣaḍ nniḍen ! Akka, teqqim tɣiwant deg tezɣent-agi n rṣaḍ, ar ass-a ur as tufi tifrat. Ihi, rṣaḍ deg uqerru n tɣiwant n At Ṛẓin tzaden, rennun, seg wass ɣer wayeḍ. Ayagi ur yessefraḥ ara, imi iḍuman-agi neẓra d-acu i d ttawin d-aṭanen yuɛren. Yagi, imi id d-gren iman-nsen yiḍan lakked yimcac akken ad sferfuden s tinzar nsen deg rṣaḍ-agi « yesṭaɛṭiɛen » deg yal amkan. Imezdaɣ rfan dayen kan, ɣas akken mazal ur d sbegnen ara lɣiḍ nsen mgal « udem » n yimḍebren. Tagnawt deg taddart-agi t ttriḥi, ur yezmir ara wemdan ad iɛeddi zdat n igudiyen-agi…

<p style="text-align: right;"> Syphax 

<div style="text-align: right;"> 
  
 Ulamma aql-aɣ tura deg tegrest tasemmaḍt, lemḥayen n waman ḍulent ur kfant ɣef umezdaɣ n Bgayet. Am wass, am yiḍ, imḍebbren n yixxamen zgan d accekti ɣef lexsas n waman i d-yettuɣalen i tberninin-nsen. Ma tuɣ zun ala wid izedɣen tamdint i tent-yuɣen s waṭas, tura ula d idurar – taɣbalut tamenzut n waman-a – ḥeslen am umenṭas, ur ufin tifrat i ssaramen. Ma nemmeslay-d ɣef snat n tɣiwanin n Usamar-anẓul n twilayt n Bgayet – Ayt Smaɛel d Tsexriwt – ad d-nini dakken tewweḍ tfidi s iɣes seg waṭas-aya. Tezger taluft aḥdid war ma yella-d ubeddel. Ayen yesḥeyyren ugar imdanen daɣen, d amek llan sin n yibarajen sdat-sen, maca ur rwin aman! Ɣef leḥsab n uselway n tɣiwant n Ayt Smaɛel, Mass Ɛebdun Nasir, mi yettwasteqsa ussan iɛeddan, d ADE n Bgayet i yestehzan ɣef ccɣel n usiweḍ n waman seg Lɛenser Azegza ɣer Ayt Smaɛel. Imi d iseggasen tura segmi ɣillen At temnaḍt-a, ad d-jebden taɣbalut-a n tudert, meɛna am win yettraǧun taḍsa seg lmeyyet. Ladɣa segmi yerna yeḥbes ur iban, usenfar-a n tiwin n waman seg Leɛnaser. Amḍiq-a, i usmekti kan, yesɛa aṭas n waman am wakken nezmer ad nefhem deg yisem-is. D acu, ur tessaweḍ ar tura tɣiwant n Ayt Smaɛel, ad teɣlet kra n tiqqa seg umkan-a yebbeẓbẓen s waman.

<p style="text-align: right;"> Kaisa Khalifi 

<div> 
  
 Aṭas n wansayen i aɣ-yettruḥun, imezdaɣ n tuddar yebda yettensarasen wayen bnan Wat-zik. Yal tallit, yettili-d umbeddal deg wansay-agi, imezdaɣ ssenqasen deg-s, llant kra n tɣawsiwin yewwi-d fell-aneɣ ad tent-neḥrez.

 Deg umagrad-agi, ad ɛeṛḍeɣ ad d-awiɣ awal ɣef tmeɣra n zwaǧ zik di taddart-nneɣ amek tella zik, d umbeddal i d-yellan skud teddun wussan. Mi ara yesɛu yiwen tameɣra n zzwaǧ, yella umgarad amek i tt-xeddmen ticekki d aqcic ara izewǧen neɣ ma yella d taqcict. Tameɣra n uqcic, ssemɣaren-tt ɣef tin n teqcict. Tameɣra n uqcic, tettek kraḍ (3) wussan, tin n teqcic sin (2) wussan kan.

<p style="text-align: center;"> I. Tameɣra n uqcic ( n yisli ) 

 Uqbel ad d-yawed wass n tmeɣra, ilaq imawlan n uqcic ad ɛeggnen (fiançailles) taqcict. Ma fran awal ad mtawan ɣef wass deg-i ara tettwixdem tmeɣra. 

 Zik-nni, uqbel tameɣra s waggur, tulawin ttalint ɣer udrar i wakken ad d-zedment isɣaren swayes ara sewwen ass-nni n tmeɣra. Mi d-mazal ddurt, axxam n yisli ad d-necden tiwelliyin-nsen, imdukal, lwasila-nsen akk, akken ad d-asen ad ḥedren ass-nni n tmeɣra. Tulawin ad heggint, ad fetlent seksu ɣef zik lḥal. Irgazen, mi mazal sin wussan ad zzlun azger. Tagara-agi seg wakken ɣlayet teswiɛt, lɣaci mačči aṭas i izellun azger, ttawin-d kan aksum deg ugezzar. 

  1. Ass amenzu 

 Deg uxxam n uqcic, tettban d tameɣra: tilawin tawint izlan, slewliwent, iraggun n sekksu akked useqqi ɣummen lḥara. I yimekli, sewwayen tikerciwin n uzger-nni yemmezlen, deg-s ad ččen Wat-uxxam d yimeɛraḍ. Uqbel lfattiḥa, axxam n uqcic ad d-awin i uxxam n teqcict azal n wayen ara d-ččen wid ara yeɣren lfattiḥa. Ha-t-an wayen ttawin: taɣruḍt n uzger, awren, lxeḍra…atg

 Ass-nni deg-i ara ɣren lfattiḥa, axxam n yisli ad heggin wid ilaqen ad ddun, gar yirgazen akked tlawin, akken ad ddun s axxam n teqcict. Tilawin, ad awint tabalizt deg-s : taṣabunt, timeḥremt, tayuga n sebbaḍ, lḥenni, taqendurt. Irgazen, ad ssiwlen i ccix n ljamaɛ, ad t-awin yid-sen. Ass-a llan wid izewwiren lfattiḥa aladɣa wid ara d-yawin tislit anda yebɛed. 

 Tameddit n wass ad yili imensi, ad ččen akk Wat taddart, wid ur nezmir ara, seččayen kan adrum. Mi yekfa imensi d lawan n lḥenni n uqcic, ad yerres lmetred degs : timellalin ( ilaq snat ɣef snat mačči d timferdin : 2, 4 neɣ 6… ), lḥenni, tafzimt n lfeṭṭa. S yidis n lmetred tella : tmeḥremt i wid-nni ara yefken lxir (idrimen) akked tcekkart n lmelḥ ara suzzren i tebraḥt n urar, i wakken ad imliḥen wussan n yisli. Isli, ad as-yeqqen lḥenni win meqqren di laɛmer, jeddi-s neɣ baba-s. Ma ur yesɛi ara jeddi-s neɣ baba-s, ad as-yeqqen ɛemmi-s neɣ xali-s. D win ara as-yeqqnen lḥenni ara t-id-yessufɣen di texxamt-is ɣer umreḥ deg-i ara yeqqen lḥenni. Llan wid ixeddmen urar, urar n yiḍebbalen s ugerbuz, abendayer d lɣiḍa, llan wid yesɛeddayen kan tameɣra s usenzi n lḥenni akked teɣratin n tlawin neɣ s yizlan n tlawin. Zik urar yettili-d deg ufrag n uxxam, tikwal maḍi d lxalat i t-ixeddmen, win i wumi neqqar : urar n lxalat. Mi ara ɣren s imensi ad asen-inin : «ruḥ-ten ad teččem imensi u yerna ad tferǧem urar». Win ur nettwaɛrad ara akka, ur yettɣimi ara ad iferreǧ urar. Deg yiseggasen-agi ineggura, uraren xedmen-ten deg yimraḥ n taddart. Llan wid d-yettawin icennayen. Lɣaci, argaz, tameṭṭut ceṭṭḥen. Yella wanda i d-ttawin win yesnuzuyen lḥenni, netta ad d-yettawi isefra, tulawin ad as-d-siɣritent, kan akken alamma yekfa lḥenni. Asnaz n lḥenni : d isefra n ucekkar n Wat uxxam, isli, tislit akked wid akk iḥedren dinna. Yella wanda d tulawin i yesnuzuyen lḥenni s yizlan. Isli ad yeqqen lḥenni, imezdaɣ n taddart, imdukal-is d wid akk iḥedren dinna, ad as-fken lxir (idrimen). 

 Mi yekfa wurar, yal wa ad yuɣal s axxam-is. Yemma-s n yesli ad d-heggi tid ara ifetlen seksu i yiḍ-nni akked tid ara iɛerken uggi n lesfenǧ d tid ara yerren iccuyen n useqqi i tanzayt n wass. 

  2. Ass wis sin 

 Azekka-nni, ad yili imekli i iqeffafen ara yeddun ad d-awin tislit. Sewwayen lbaṭaṭa yeqlan, lubyan taleqqaqt d iḥendarcayen n uksum yeqqlan di zzit. Wiyaḍ, xeddmen seksu d useqqi s yiftaten n uksum.

 Mi kkfan ad ruḥen ad awin tislit. Zik tislit ttawin-tt-id s userdun, s uɛudiw, ass-a s tkeṛṛust. Tarbaɛt n tlawin yettawin izlan ad ḍeffrent deffir tislit ad ttawint izlan. Tettilid terbaɛt n yiḍebbalen, sya ɣer da, ttawin-d tazwayt, tulawin slewliwent, wa iceṭṭeḥ, wa yeṭṭafar anya d-ttawin iḍebbalen. 

 Mi ara awḍen s axxam n teslit. Tislit, ad tessew aman tlata (3) n tikkal deg urawen n baba-s neɣ gma-s, neɣ xali-s… Ad kecment tlawin ɣer texxamt n tislit, ad as-d-cebbḥent. Mi ara teffeɣ teslit deg uxxam n baba-s, ad tt-id-yessufeɣ netta neɣ gma-s neɣ xali-s… ad d-teffeɣ s ddaw laɛnaya n baba-s neɣ gma-s. Mi ara d-taweḍ ɣer tewwurt, baba-s ad yerfed afus-is ad d-tɛeddi s wadda n teɣruḍt-is. 

 Ad ḍfer lɛada deffir n teslit, deg-s ad naf ttawin : tiḥbulin ( llan wid yettawin lemsemmed), timellalin, asenqud i deg-i ara tawi lqecc-is. Mi tt-yessuli baba-s neɣ gma-s ɣef uɛudiw, ad yerkeb deffir-s, ad tt-yeṭṭef akken ur d-tɣelli ara. Tura lqecc n teslit ttawint deg yiḍ.

 Mi ara d-taweḍ teslit s axxam n yisli, ad tt-id-yemmager yesli ɣer tewwurt, ad iruḥ ad as-d-yeṭṭef afus, ad bedden sdat n tewwurt. Uqbel ad tekcem s axxam, lal n uxxam, tamɣart, ad d-tawi lḥila n waman ad tger deg-s lfeṭṭa, tislit d yisli ad gren ifassen-nsen deg-s. Ma ilul ugrud deg uxxam-nni neɣ tislit i ɣef ur d-yezzi ara useggas, daɣen ad gren ifassen-nsen di lḥila-nni n waman. Yemma-s n yisli, ad d-theggi abuqal yeččur d aman akked uɣerbal (ṭṭbeq). Deg uɣerbal-nni, ad naf deg-s : irden, ibawen, nnaɛma, sskeṛ, timellalin ( timellalin ilaq snat ɣef snat, mačči d timferdin 2 neɣ 4, 6… ) Lal n uxxam, ad tesmir ciṭuḥ n waman s urawen n teslit, tislit ad tanez fell-asen, ad tent-tettarra ɣer sdaxel n ubuqal kraḍ (3) n tikkal. S wurawen-is, ad tent-tɛelli ɣer deffir-s, ɣer lɣaci i d-iḍeffren krad (3) n tikkal. Aɣerbal-nni daɣen kifkif, ad tanez fell-as am waman-nni. S wurawen-is, ad d-teččar urawen-is, ad tanez fell-as, ad tent-tettarra ar sdaxel n uɣerbal kraḍ (3) n tikkal. S wurawen-is, ad tent-tɛelli ɣer deffir-s, ɣer lɣaci I d-iḍeffren krad (3) n tikkal. Lɣaci, ad refden ifassen-nsen akken ad d-cellqen timellalin, aladɣa timellalin. Tura deg uɣerbal ad naf daɣen, leḥlawat, lgaṭu…atg Lal n uxxam, ad d-tcudd isli d teslit s waggus, ad ten-terrnu alwes-is akked tnuḍt-is ma tella, ad tent-ssekcem akken cudden s axxam, ad asen-tini : «zwiret awlidi s uḍar ayeffus, ad isdakel Rebbi lxawa-nwen, ad awen-qaɛden wussan…». Lal n uxxam ad d-tessufeɣ snat lejfun n seksu d lḥemmez, lbaṭaṭa, zrudiya s zzit. D lweɛda i yimezdaɣ n taddart. Tameddit-nni, ad seččen daɣen imesni wis sin, am wass amenzu. Mi yekfa imensi, d ass wis sin n tmeɣra s iḍebbalen. Ass-a yiwen n yimensi kan ixeddmen. Tislit, ad d-tbeddel lqecc-is. Ass-nni ur ikeččem ara ɣer ɣur-s yisli, ad tgen di texxamt-is nettat d ultma-s, neɣ xalti-s. 

  3. Ass wis kraḍ (3)  

 Azekka-nni, imawlan n teslit ad d-uɣalen ad ẓẓren taqcict-nsen, wa ad ččen imekli. Mi d tameddit, tislit ad as-beddle lqecc-is, ad as-kksen akerzi, ad as-selsen taksiwt akked tjellabt. Ad as-beggsent s waggus ɣef wammas-is, ad as-selsent timeḥremt ɣef uqerruy-is, ad ɛelqent lfeṭṭa. Mi d-teffeɣ ad as-cberbren i uqerruy-is s tmeḥremt neɣ s lfuḍa. Ad teqqim akken, tulawin yettawin izlan ad as-zzint aɛarus. Mi i as-kfant tuzzya n uɛarus, ad iɛeddi umɣar-is neɣ alwes-is ameqqran, ad as-yegzem tamzurt (ccuca), tislit ad tanez ɣef uqerruy-is. Mi i as-kezmen tamzurt ad as-yefk tiẓri (idrimen) win i as-tt-igezmen, ad t-tebɛen ilewsan-is d wat-uxxam n yisli akked teslit, dɣa ad tent-tejmaɛ. Mi tent-tejmaɛ, ad teffeɣ teslit ɣer tala ad d-tagem. Ad truḥ temɣart-is, ad as-d-tawi abuqal d ilem, ad t-teṭṭef deg ufus-is ayeffus, ma deg ufus azelmaḍ ad tekmes takemmict n lemlaḥ, ad tetteddu deg ubrid ɣer tala, ad tessuzur ciṭuh ciṭuḥ, allen-is ad asent-tebru di lqaɛa. Ad as-teṭṭef afus uletma-s neɣ xalti-s, ɛemit-s n uqcic si tama. Si tama-nniḍen, uletma-s, neɣ xalti-s nettat. Tarbaɛt n tlawin, ad ddunt deffir-s, ad awint izlan. Mi tewweḍ ɣer tala, ad tḍegger lemleḥ-nni i d-yeggran deg ufus-is. Ad tessired mliḥ ifassen-is. Ad d-teččar abuqal-nni, ad tefk i warrac ad swen d imezwura. I warrac kan, akken ad tesfillet ad d-tesɛu amenzu-ines d aqcic, syinna ak-in, ad asent-tefk i teḥdayin. Uqbel ad uɣalent tlawin ad awint izli-agi, ad cekkrent aɛessas n umkan-nni. Mi d-uɣalen si tala, dayen tefra tmeɣra, yal yiwen ad yennejmaɛ s axxam-is. Deg yiḍ-nni ad as-d-tessu temɣart-is, ad as-tini : «Ha-t-an umḍiq-im, ssiɣam-id». Isli d teslit dinna ara ṭṭsen iḍ-nni. Azekka-nni, tafejrit uqbel ad yadan ccix, ad d-yeffeɣ yisli si texxamt akken ur yettemlil ara akk d wat-uxxam-nsen, acku ttsetḥin. Taṣebḥit, mi d-tekker teslit, ad ttruḥ ɣer temɣert-is akked xwalti-s neɣ ɛmumti-s n yesli i wakken ad walin cacc-nni acebḥan ma yumes d idammen, ad sɣertent. Ma ur yumis ara d idammen, ad ssiwlen i uxxam n teslit, ad ruḥen ad t-rren s axxam-nsen. Tislit, ur tetteffeɣ ara akken 7 wussan. Mi d-tezzi ddurt, axxam n uqcic ad xedmen sbuɛ. Tislit, ad terzef s axxam-nsen maca ur tettnusu ara. Mi ara d-tuɣal, ad tawi yid-s tarzeft ( seksu, lesfenǧ, skar…atg)Yettkemmil…

<p style="text-align: right;"> Fahim Messaouden  

  Lilia Ouchene 

  
 Ɣas akka 18 n yiseggasen segmi yettwaɣḍer Lounès di tala Bounane ass n 25 di yunyu 1998, mazal-it yezdeɣ allaɣ n kra n win yumnen s umennuɣ d ubrid I d-yenjer.

 Amulli n tmettant-is ibeggen-d acḥal I mazal teckenteḍ deg-s tmurt n Leqbayel iwumi iɣef yecna s ttnefxa d zzux, tin akken iɣef isebbel tudert-is asmi akken yeḥma useqqi, asmi akken aṭas I yettnadin anda ara sdergen iqerra-nsen segmi ara iɛeddi uɛeǧǧaǧu n tmes. Yak yezga yeqqar: “ d idurar I d leɛmer-iw”. Acu yeǧǧan asafu yessaɣ Matoub yettenfufud ar iḍ-a mi akka nettwali aṭas n yilmeẓyen ass-a usan-d s axxam-is, rzan-d ɣer uẓekka-s ɣas akken ur tessinen ara imi meẓẓiyit deg leɛmer ? D tizlatin-is I mazal d inigan ɣef tudert-is, d umennuɣ-is. Ass-a, mi ara nsel I wayen akk yecna, ad nesɣerbel ayen akk yexdem, d awezɣi ad yamen yiwen belli yedder kan 42 n yiseggasen. D amɣar azemni s timmad-is, imi yessefra, yessukkes-d ma drus acḥal d awal n teqbaylit seg tatut. Meɛna, yal ameslay yettawi ɣer tegmat, ɣer tdukli. Aya, ad t-naf deg tesfift-is taneggarut anda yenna: “imeslayen-nni n umeddakkel Lhachimi, d Dda Lhocine neɣ Sadi, yettakken abeḥri I turet.” Ayen daɣ ara d-ijebden lwelha n win akk yeṭṭafaren tizlatin-is, dakken yessezwar ineḍruyen amek akken ahat yeẓra ad d-ḍrun. D ayen ara naf deg tezlit-nni anda yeqqar: “Ass-agi lliɣ, azekka wissen, nniɣ-d ayen zriɣ d wayen I ttwaliɣ, cfut di terga ma ɣliɣ, d anzaw ara wen-d-yessiwlen.” Taggara-s yeẓẓel di terga di tala Bunan mi akken yemmar fell-as ubruri n rrṣas. D acu kan, ayen yettuɣaḍen ass-a n wussan d ayen iwumi neḥḍer deg umulli wis 18 n tmettant-is deg uxxam-is. Imdanen usan-d s ṭṭaqa ɣer Tewrirt, aẓekka-s idel s yijeǧǧigen, “la foundation” irefden isem-is tessewjed yiwen n wahil d amerkanti I usmekti-is. Maca, yella-d akka kra n yiceqqiq I izemren ad yaɣ aẓar ma yella mazal neṭṭafar abrid n tikreḍt. skud akka yal wa yeqqar d nekk ay d nekk ad nesluɣ tapwwint yessazdeg Lwennas. Anida-t yizen n Ugrawliw iteddun s uzday n lqedd ɣef tegmat mi neḥḍer I wid yeqqaren d nekkni ma ulac ala ? Ɣas ultma-s Malika ur as-ǧǧin ara awal deg…uxxam-is ! D leɛǧab. Nesla I yir ameslay yerran srid ɣer yiwen akken I tuḥwaǧ twacult n Matoub iwakken ad d-yefk cchada-s ɣef tmettant n Lwennas. Qqersen leqyud, yettwakkes sser ɣef yirgazen mi akken iwulem tixnefyac n lfuci ilaq ad rrent lewhi n yixṣimen yettwafeḍḥen. Lḥaṣun d awal-nni I d-yenna Lounis mi t-yeddem ula d netta uɛeǧǧaǧu n rregmat mi d-yenna:”on n’est pas encore sorti de l’auberge.” D lawan ad d-nesɣim i wawal imi d netta i iferrun tilufa iwakken «yal Aqbayli ad t-nesseḥḍer amek akka iteddunt temsal.” Yak d netta I t-id-yennan. Acku, abrid-a I d-nuɣ ad nebḍu am yibawen ɣef lluḥ ad as-ngerrez tamgerḍt uzaglu. Yewɛer ṣṣwab I tifin ! Ay tafat n tifrat, mmel-aɣ abrid ɣer sdat, ṭṭes di talwit ay agrawliw !

<p style="text-align: right;"> Smail. M 

  
 Azul fell-awen merra ! Acḥal aya i baɣ. Seg ass-nni ar ass-a, mačči d yiwet d-yenulfan. D’aborment, akken d as-yeqqar  da Racid, tuqqten les neurones deg uqerruy-iw. Tis snat kecmeɣ lakul. Lakul-agi qqaren-as s taɛrabt  ṭeḥḍiri, s tefransisit préscolaire, s teqbaylit, ur d  as-qqaren ara.

 Tis tlata, aseggas-a ad kecmeɣ lakul, le vrai lakul, anda akken ɣran akk les adultes yeqqersen.  Faut pas dɣa croire bellik les adultes akk qqersen. Llan wid i imeɛnen, am da Taleb Aḥacène. Wagi d argaz d nnefs d xemsa wacrin. Akka d-yenna baba. Lukan les adultes akk am netta i gan, ttili “ṭeḥḍiri” yesɛa isem s teqbaylit. Da Ḥsen i ba ddurt yezrin, yuli s itran. Yemma teqqar bellik kra seg les adultes ma ban, ttruḥun s itran. Kra nniḍen, ttban kan, yiwen ur yeẓri anda ttaran. Wiyaḍ, ur ban ur llin. Mais tagi n “ur ban, ur llin”  ur ttefhimeɣ ara.   ad tafeḍ anisati n ṭeḥḍiri seg wid-agi n “ur  ban, ur llin”. Ttuɣ ur d awen-d-nniɣ ara bellik ruḥeɣ ar Lpari. Nɛam ih ! Nek ɣileɣ ḥala lasiti, ṭeḥḍiri d ttdart -nneɣ i yellan di ddunit. Ayen nelḥ deg Lpari, ur tt-neqḍiɛ ara s tikli. D acu-ten iberdan-nni, tikerwas-nni, tiftilin-nni, lɣaci-nni, les manèges-nni, les Tour Eifel-nni…  Ayen i d-iyi-swehmen : ur walaɣ ara ibibiḍen deg yiberdan. Mi steqsaɣ yemma acimi akka, terra-yi-d : “din iyi-d-ufiḍ wehmeɣ”. Dɣa steqsaɣ baba, yenna-yi-d : “steqsi yemma-k”. s wekras n wenyir. Dɣa j’ai compris belli tecɛel gar-asen daɣen. imi dɣa i d-mmektaɣ taddart-nneɣ. Jmeɣ-tt même cituḥ. Ladɣa imi ur ufiɣ ara Črek d  Cnennu di lpari. A vrai dire ɣas ttuqten les manèges din, ḥareɣ ad d-uɣaleɣ. Maɛna, akken kan d-uɣaleɣ, neddmeɣ imi ur nudaɣ ara ɣe welbaɛḍ n tbibitin n Lpari ad qimeɣ din yid-s  

<p style="text-align: right;"> S.O.A 

  <a class="__cf_email__" data-cfemail="70045e1f051c14111d1102300911181f1f5e1602" href="/cdn-cgi/l/email-protection">[email protected]</a> 

  
 Deg ussan-agi yezrin i d-yeffeɣ wammud n tmedyazt amezwaru n umaru d umedyaz aqbayli, Mass Ali Menas iwumi isemma “Gar wallen d wallaɣ”, yeffeɣ-d ɣer tezrigin « Terroir » n temdint n Tizi Uzzu. D wagi i d adlis amezwazu ara d-yessuffeɣ umaru-agi n Tubiret, ideg i d-yewwi awal deg 20 n yisefra i yellan deg-s ɣef tejmilt i Lwennas Maɛtub, lḥeqq, aẓar d laṣel, ttrika, tudert-is, tagmat, tameṭṭut…atg. D adlis n 81 n yisebtar, yettnuzu deg tnedlisin s wazal n 200DA. Ad d-nesmekti kan belli, Mass n Ali Menas, ilul deg useggas n 1970 deg taddart n Bumnazel deg tɣiwant n Wat Leqsar deg lwilaya n Tubiret. Yebda tira n tmedyazt asmi yella d anelmad deg tesnawit, asefru amezwru akk yura isemma-as « Ayen i iɛeddan ».Taɣuri igerrzen i yimeɣriyen, afud iǧehden i yimeskaren!

  A. A. 

  
 Umba3d aɛeṭṭel i yellan acḥal n wagguren tebda taggar-agi tkubanit n sonalgaz aɛawed neɣ aseggem n tirisit iberdan i yellan ula teddun ara di temdint taqdimt n tubiret xesren acḥal-ayagi, imi tiwaculin izedɣen di temdint-agi maci d tikelt neɣ d tis snat i četkayen ɣef uɛeṭṭel i texddem tkubanit n sonalgaz deg useggem n trisiti acku awexar-a yeglad s waṭas n tɛeddiyat d tkurḍa di tama-agi d lxuf s-ɣur yemdanen imi ttagaden ad d-ɛeddin seg umkan -a acku acḥal n tikwal id -yeḍra tkurḍa d utɛeddi ɣer yemdanen sebba n leɣyab trisiti iberdan, dayen yeǧǧan imdanen-a yettakren d tagnit is-faraṣen akken ad afen iman nsen akken iwata. Si tama nniḍen leɣyab n trisiti-agi yerra imezdaɣ iregbihen lxuf mliḥ ɣef tedyanin -agi n tkurḍa ladɣa ɣef yixxamen akked tḥuna, d acu kan aseggem-a i yebdan deg ussan-a yesifses cwiya n lxuf i yimezdaɣ. 

<p style="text-align: right;">  Abdelhak Menas 

  
  Aɣmis n Yimaziɣen: Yeffeɣ Issin di 2010, asegzawal n teqbaylit s teqbaylit, d amezwaru deg umezruy n tesknawalt n tmaziɣt. Uqbel, llan yisegzawalen at snat n tutlayin. D acu i d-yewwi Issin d amaynut i taɣult-a tussnant, i teqbayli akked tmaziɣt, s umata?  

  Kamel Bouamara:  Awal tenniḍ-t-id, uqbel 2010 isegzawalen i yellan, ama d widak n teqbaylit, ama d widak n tmaziɣt, d isegzawalen at snat n tutlayin, abeɛda wid n teqbaylit/tamaziɣt-tafransist. Lmeɛna-s: taqbaylit (tamaziɣt) tettwaɣray, tettwasegzay s tefransist. Dɣa akka i yella lḥal di tallit-nni n Fransa. Maca, tarrayt-a, tkemmel abrid-is, tuɣ di tmetti, di tesdawiyin ula seg 1962 d tasawent. Ad d-nesmekti kan belli ula d aselmed n teqbaylit (tamaziɣt) s tefransist ay tt-selmaden di tesdawiyin-nneɣ ar ass-a, s umata. D acu i d anamek n waya ? Lmeɛna-s : taqbaylit tezga d taɣawsa kan n uselmed akked d tagmi. D takti-a, d tarrayt-a ay riɣ ad tbeddel. Amek ? Yewwed-d wakud ihi ad nbeddel tarrayt, ad naẓ ɣer sdat, ad tuɣal teqbaylit (d tmaziɣt, s umara) d allal n uselmed akked d tagmi. Abrid-a d Dda Lmulud i t-id-ineǧǧren di tazwara ; d netta i d-yessufɣen Tajeṛṛumt deg yiseggasen n 1970, d netta i yuɣalen d lmendad i terbaɛt-nni i d-yessufɣen AMAWAL, d netta i yuran Inna-yas Ccix Muḥend s teqbaylit. Izen i (d)aɣ-d-yuzen Dda Lmulud s yidlisen-a (i d-bedreɣ) yeqqar-d : Taqbaylit ilaq ad telḥu s yiman-is, s teqbaylit ; ilaq ad tt-nerret ula d nettat d allal, d tutlayt i walmud d uselmed, i taywalt, i tussna … D abrid-a ay uɣeɣ, d tarrayt-a i ḍefreɣ asmi i riɣ ad d-ssufɣeɣ ISSIN deg 2010, ulamma ẓriɣ yessawen ubrid, am win yekkren i udrar s tuɣmas. Riɣ ad d-sekneɣ ihi, nezmer ad d-nessegzi, ad d-neglem taqbaylit s teqbaylit – ur as-nesri ara i tutlayt tis snat i wakken ad d-nemmeslay ɣef teqbaylit. I widak-nni yeqqaren “Taqbaylit ur tezmir ara i yiman-is !”, ad asen-rreɣ : “D kunwi ur nezmir ara i teqbaylit!. Takti tis snat i yellan deg ISSIN d ta : riɣ ad d-geɣ asegzawal n teqbaylit, mačči d asegzawal n yiwet n tmeslayt gar tmeslayin n Tmurt, am wakken iga Dallet i d-yewwin ɣef tin n At Mengellet. Amahil yecban wa, ḥsiɣ, yeḥwaǧ akud ɣezzifen, yeḥwaǧ allalen d wallaɣen : mačči deg kra n yiseggasen i yezmer umdan ad d-yejmeɛ amawal n taqbaylit, ad t-id-yesdukkel deg yiwen n udlis, ad t-iqeɛɛed.

  Sebɛa n yiseggasen seg wasmi i d-yeffeɣ “Issin”(2010) amenzu, ussan-a tessufɣeḍ-d “Issin wis sin”. Amek-it uḥulfu-ik akka tura ?  

 Ceṛheɣ imi i yeffeɣ leɛtab ɣer tafat, teffeɣ-d tsenfelt tis snat n Issin. Ma nedder, ɣezzif leɛmer ad d-rnunt tiyaḍ ara yifen timezwura ; ma ulac, aredmani aql-aɣ nenǧer-d abrid ara aɣen wiyaḍ.

  D acu i d amaynut i d-yettbinen s waṭas deg-s s yisem-ik d ameskar-is? 

 Amaynut mačči kan deg yisem « Issin wis sin » ! Amaynut, yella di yal aḥric. Di tazwara, sseɣtaɣ tucḍiwin i yellan deg tsenfelt tamezwarut, mačči ɣas tucḍiwin n tira : beddleɣ kra n yimedyaten, rniɣ-d inzan d tenfaliyin, rniɣ awalen-tiwwura.

  Ma nwala ɣer tallit i yezrin, nezmer ad d-nini iɛeṭṭel wis sin-a, neɣ d aqeddic i d-iḥettmen aya?  

 Di tazwara, qesdeɣ ad d-teffeɣ tsenfelt-a di luhi n 2014/15, maca ugten wuguren deg wannar ; llan wid i yi-yerzan nekki s timmad-iw, acku mačči ala asegzawal-a i sɛiɣ d amahil, d asenfar ; llan daɣen wid yerzan taẓrigt d usufeɣ n yidlisen di tmetti-nneɣ.

  Am teẓrigt tamezwarut, nwala tɛerḍeḍ s wayen akk tzemreḍ ad d-tessegziḍ akken ilaq anamek n wawal, ɣas tikwal s tutlayt-nniḍen. D acu-tt tmuɣli-k ɣef waya?  

 Aseqdec n tutlayin-nniḍen, am tefransist neɣ talaṭinit, yella anda i walaɣ wulment. Talaṭinit sqedceɣ-tt mi ara d-fkeɣ isem ussnan n uɣersiw, n yimɣi…Yessefk ad neḥsu belli deg taɣulin-a (tussniwin n yiɣersiwen d tin yimɣan), ismawen ussnanen s tlaṭinit ileḥḥun akk deg umaḍal. Ma yella d aseqdec n tefransist, rriɣ-t-id metɛemmed, acku ma iger yiwen agdazal n wawal s tefransist di Google, yezmer ad yaf ugar n yisallen d tewlafin ɣef wawal-nni.

  Aṭas i tesnemmreḍ ɣef tallelt i ak-d-yettunefken, gar-asen imdukkal-ik n Facebook. Yaḍra, tettuqennɛeḍ s wayen i d-tewwi teẓrigt-a tis snat?  

 Ur qniɛ ara, niqal amek ihi! – amdan yezga ur iqenneɛ ara s wayen yesɛa d wayen iga! Mazal yella deg-s umahil, daymi i d-nniɣ yessefk ad ilint teẓrigin-nniḍen, ma yella nufa tignatin n umahil i yifen tid deg wacu i xedmeɣ iseggasen-a iɛeddan. Akka d tasawent, yessefk ad ilin wallalen aṭas, acku tamurt n Leqbayel hrawet, ur yezmir ara umdan weḥd-s ad d-yekk akk timnaḍin, ad d-igemmer awalen.

  Ur tettwaliḍ ara d lawan ad ggten yisegzawalen izwawen aynutlayanen?  

 D tidet, ilaq ad ilin yisegzwalen-nniḍen, wid n tutlayt tamatut, d wid n tutlayt tamazzagt (Langue de spécialité). Tekkiḍ deg kra n yisenfaren lwaḥid d Paul Anderson, i tesnemmreḍ dɣa, gar-asen imseɣti n tira. Mmeslay-aneɣ ɣef tirmit-a d wayen ara d-ternu i tutlayt… Paul d ameɣnas ameqqran n teqbaylit, n tmaziɣt, s umata. War tallelt-ines, ur cukkeɣ ara ad fakkeɣ « Issin wis sin », acku d netta i yi-d-igan Tasbeddit n yisefkan tasenselkimt (Base de données informatiques) i as-xedmeɣ gar 2010 d 2016 ; lemmer s Word, am wakken i xedmeɣ uqbel 2010, tili ur zemmreɣ ara, ur sawaḍeɣ ara. Tin ɣur-s, am wakken i d-tenniḍ, nga-d nekki yid-s kra n yisenfaren am « Imseɣti n tira n teqbaylit », ulamma ur ifukk ara taswiɛt-a. Tis kṛad, Paul aṭas i iqeddec di tmetti, di temnaḍt n Bgayet, lemmer i yufi wid d tid ara as-id-yefken tameẓẓuɣt, d wid d tid ara t-iɛawnen deg yisenfaren-is, tili aṭas n yisenfaren i d-iga.

  Tanemmirt a mass Kamel Bouamara ɣef tririyin. Awal-ik n useqqef…  

 Tanemmirt i kečči i yi-d-yefkan awal ad d-mmeslayeɣ ɣef ISSIN wis sin. Tanemmirt i uɣmis i yi-d-yeldin tiwwura i tmenna.

  Yesteqsa-t Mhenni Khalifi 

  
 Yenna ucennay di tezlit Imesdurar : ‘’Tullas-nsen am tsekrin, Leqraya, nnif, sser d zzin, D timesdurar. Deg uzemmur neγ di tsedawit, Neγ s lfuḍat deg tmeγriwin, D timesdurar…

 Akka ay d tameṭṭut taqbaylit. Akka ay nebγa ad tili. D acu kan deg unnar yettban-d, tikwal, wayen-nniḍen xas ma qqaren ulac tirect ur nesεi akerfa. Taqbaylit si zik d azamul n nnif, d agerruj n tmussni : d nutenti i yessehbibiren γef yidles d ttrebga ; d ajgu alemmas. Ass-a n wussan, wiss ma mazal anect-a?

 Ass n 8 deg meγres n yal aseggas d ass agraγlan n umennuγ n tmeṭṭut, meεna γur-neγ yal aseggas icuf gma-s. Ass-nni, d ass n uḥewwes n tmeṭṭut. ‘’Ad d-kkreγ sbeḥ, ad d-ṣṣubeγ γer Tizi Uzzu. Ad ğğeγ arraw-iw i urgaz-iw. D ass-iw, ad xedmeγ akken i yi-yehwa. Ad nadiγ anda tella tmeγra yelhan d icennayen ḥemmle&amp;gamma,; ad ruḥeγ ad kkseγ lxiq. Tameddit, ad afeγ argaz-iw ihegga-d imensi. Ha-t-an 8 deg meγres γur-i.’’ i aγ-d-tenna Massa Laribi d tasegbart (actrice). Acu kan ayen iwumi ur tfaq ara, ahat, Massa Laribi d akken terra akk ussan n useggas d 8 deg meγres imi tetturar deg yisura s teqbaylit. Am wakken neẓra, tameslayt n tyemmat d azref agejdan n tmeṭṭut. Aṭas n tlawin, di&amp;gamma,; ur nḥemmel ara ass n 8 deg meγres, ladγa tid-nni yeγran. Qqarent-d yuγal wass n umennuγ d ass n tannumi : cḍeḥ d uḥewwes.

 Akken yebγu yili, aṭas n tdukliwin i iqeddcen deg uḥric yeεnan tameṭṭut, ama dayen i d-icudden γer yizerfan neγ γer tmetti. Deg unnar-agi, dγa, ara naf Massa Hachemi nettat s yisem-is d taselwayt n tiddukla ‘’Femme Active’’ n Tizi Uzzu i d-iheggan yiwen wahil γef demma n waya deg waggur-agi n meγres. Γef wanect-a, tenna-aγ-d : ‘’nekni ur neqqim ara kan ar ass-a i wakken ad nhuc kra n tmuγliwin isebken. Neẓra tameṭṭut tesεa amḍiq d ameqqran di tmetti. Ihi, s leqdic-nneγ nettaεraḍ amek ara as-nili di lmendad imi tezmer ad d-tefk afus i lebni n tmetti. Si zik tameṭṭut taqbaylit fell-as i yebna uxxam, ama si tama n ttrebga, ama si tama n temεict. Si zik tessisiγ-d talqimt n twacult-is. Γef wanect-a i nebγa ad tt-nesdekwal, ad d-terr ddehn-is γer waṭas n temsal. Iswi-a, nebγa ad t-naweḍ s ttawilat n temliliyin i d-nettheggi yal tikelt u di yal amekkan. Nettheggi-d isaragen akked timsikniyin. Ur nqebbel ara ad tili tmeṭṭut d allal kan deg uxxam.’’

 Ihi, tameγra tameggazt d wafud igerrzen s teqbaylit.

<p style="text-align: right;"> Hocine.M 

  
 Moh Achour Belghezli d yiwen gar 24 yimeγnasen n tmaziγt yettwaḥebsen deg useggas n 1980, tadyant yewwin isem ‘’ Tafsut n yimaziγen, neγ Tafsut n 80.’’ Yenγa-t rrebrab ass 17 deg furar 1996 di Tizi Uzzu netta akked Dalila Dridèche, tarfiqt n lxedma-s. Yella d aneγmas deg uγmis ‘’Le Pays/Tamurt’’ uqbel ad yexdem i yiman-is. 

 Ass-nni n 17 deg furar 2015 i as-tuγal tejmilt sγur Tiddukla tadelsant Aguemoune n Wat Σisi, taddart-is, si tama n Wat Dwala akked Tiddukla n yineγmasen n lwilaya n Tizi Uzzu. Tajmilt, tebda s usrusu n tmeqqunt n yiseğğigen γef tsebdedt i yellan deg umekkan anda yettwanγa ass-nni n 17 deg furar 1996. Aṭas n yimdanen i d-yusan γer din : imḍebren isertiyen, ineγmasen, imeddukal-is d wid-nniḍen. Usan-d ad ilin γer tama n twacult-is, γer tama n tmeṭṭut-is d warraw-is, Γilas d Nazim. 

 Tameddit n wass, yella-d usarag sγur imeddukal-is n umennu&amp;gamma,; wid-nni uked yettwaḥbes di 1980 : Said Khellil  d Rachid Ait Ouakli i d-yesmektan amecwar n Moh Achour Belghezli asmi llan akken di tesdawit n Tizi Uzzu akked wussan i sεeddan di lḥebs. Belghezli, mačči kan d ameγnas n tugdut d tmaziγt, meεna d anaẓur daγen : yella yekkat derbuka i Matoub d Kheloui Lounes. Γef wanect-a yanna-d Arezki Abbout :’’asmi i t-id-wwin γer lḥebs, rẓan-as akk iḍudan-is. Nniγ-as acimi akka ? Yenna-yi-id, steqsan-iyi-id γef wacu xeddme&amp;gamma,; nniγ-asen d adrabki, dγa rẓan-iyi akk iḍudan-iw s la règle n wuzzal.’’

 Di taggara n usarag, nfures tagnit nesteqsa Mass Khellil d Mass Ait Ouakli γef umsawa gar  tmaziγt d yinselmen imṭurfa u ma tella, di&amp;gamma,; tifrat. Nnan-d :

<p style="text-align: center;"> Said Khelli 

 “ur ttemlilin ara. Tamaziγt tesεa azal n tlelli, n tugdut ; ulac win ara iḥettmen γef wayeḍ. Tamaziγt tmal γer lbenna d ddunit, ma d imṭurfa-agi malen γer laxert, ad aγ-yenğu Rebbi. Yiwen ubrid kan i yellan γur-sen, yella ẓẓur yerna ur yeldi ara wallaγ-nsen γef wayen-nniḍen. Ihi, γef lmizan n tfelsafit, dayen ur neddukul ara.

 Ma γef tifrat, d tamεict ara ad tt-yefrun axater ur tezmireḍ ara ad tḥebseḍ amdan ur yettneffis ara, ur icennu ara d wayen-nniḍen. Llan kra bγan ad ak-ḥettmen amek ara tεiceḍ, amek ara tedduḍ. Idles am useğğig. Yenna-d Dda Lmulud deg wawal-is :’’idles-agi am ufrux, ur tezmireḍ ara ad t-terreḍ di lqefs ; idles twulem-as tlelli akken ad yeğğuğeg.”

<p style="text-align: center;"> Rachid Ait Ouakli  

 “imṭurfa-agi ur zmiren ara ad qeblen idles neγ tutlayt-nniḍen. Γur-sen, yiwen ubrid kan i yellan, ad t-tawiḍ s ẓẓur. Ma d tamaziγt, d tilellei n wawal d tugdut u aya ur d-yezgi ara i usenfar-nsen daymi yelha leḥder d uḥezzeb i wakken ur aγ-d-tḍerru ara am yiγerfan-nni inegren. 

  Ma  d tifrat, ilaq ad nefhem si tazwara wigi bγan nger-nneγ. Ihi, tewwi-d ad nemlil u ad nerr tamaziγt nnig n temsal. Aṭas d amnekcam γleb n wigi, nezmer-asen. Yelha ma nefhem timsal-agi. Ma nuγal γer umezruy, ad rgigin”

<p style="text-align: right;"> Hocine.M 

  
 “Ma tkemmel aka liḥala deg yella Wasif n summam, ad yeglu s twaɣit i ugama d temnaḍt-agi”.

 Aɣlaq n ugudu n Tḥaract, ideg ttaran iḍuman n yimezḍaɣ deg wagur n yulyu ar ass-a, ur d-yegli ara kan s lemḍara i tezmert n yimdanen d tezdeg n yizenqan n tudrin n tɣiwant n Uqbu akked Yilulen usammer, s umata tudrin Yicellaḍen d Yiɣram’’, imi lemḍara-s, tegla s twennaḍt ɣef tikelt: tiferkiwin, tiḥumal, iḥerqan n uzemmur,…atg. Gar yimukan i tḥuza s leqsaḥ twaɣit, d Asif n Summam i yuɣalen d rreḥba n yiresḍan. Imdanen d yimḍebbren n kra n tkubbaniyin, ɣer dinna akk i ttaran iḍumman-nsen . ‘’Win yessnen yakan asif-agi zik asmi i tecfen deg-s medden uqbel ad t-kecmen yiḍuman, ad tejraḥ tasa-s deg wayen i as-yeḍran’’ i d-yenna yiwen n umdan n 40 n yiseggasen. Ayen i ǧǧant tkubbaniyin n Cinwa i ixeddmen iberdan, kemelen-t lɣaci ass-a . Imdunen–nni i ɣzan Icinwanten, qqimen akk ur rbin ara s wakal. Asmi jemɛen rmel d udɣaɣ i ubrid ameqqran icudden Bgayet ɣer Waḥnif. Ass-a, uɣalen d tisrafin i yiresḍan ɣur-sent i ttdeggiren iresḍan. “Amdan ass-a yuɣal awi-d kan ad yessizdeg axxam-is, ma d tawennaḍt d ayen-nniḍen, mačči d aɣbel –is maḍi. Ma tkemmel aka liḥala deg yella Wasif n summam, ad yeglu s twaɣit i ugama d temnaḍt-agi”. I iwala yiwen umezdaɣ n temnaḍt-nni.

  B. Benhamouche 

  
 Taddart n lḥemmam i yetabaԑen ɣer tɣiwant n at raced id-yezgan deg usammer n lwilayt n tubiret d yiwet n taddart yettwasnen s wakal-is yelhan i tfellaḥt imi imezdaɣ n taddart-a xeddmen tafellaḥt ,ɣas akka tettwasen s wannect-a yella wayen ixusen deg-s dayen iccuden ɣer lexsas n wallalen n tudert imi tettidir s waṭas iɣublan seg uɣbel ɣer wayeḍ , ɛlaḥsab iɣublan id-wekden imezdaɣ i uɣmis n yimaziɣen akken aɣbel ameqqran iten-icuɣben d tazeqqa n tujjya ( udawwi) imi ur sԑin ara anda ara d awwin imi tazeqqa yellan teɣlaq tiwwura-is azal n 10 yiseggasen-aya ar ass-a d wussan mazal-i-tt teɣlaq dayen yeǧǧan imezdaɣ n taddart-a ttafend iman nsen yesefk fell-asen ad ruḥen ɣer temnaḍin nniḍen iten- iqerben, imi ttruḥun ama d taɣiwant leqser iwakken ad sifsen liḥala ɣef umuḍin, si tama nniḍen wekden-d akken ayen yettnernin di leɛtab nsen lexsas n wallalen n usiwed dayen iweɛren ɣef twaculin ur yesɛin ara tikkeṛṛusin ilaq fell-asen kkeru n tkkeṛṛusin seg taddart nsen alami d sbiṭṭar n leqser s suma yettawḍen ɣer 500, 600 idinaren , ayaggi ur yeḥbis ara kan da imi aɣbel n lekwaɣeḍ yettkemmil ɣef yimezdaɣ iwakken ad d-yexdem yiwen lkaɣeḍ n leɛqed neɣ leԑmer neɣ ayen nniden ilaq ad iruḥ alami d taɣiwant n at raced , gar iɣublan nniḍen aman n tissit imi ttruḥen yal ass ,lgaz n temdint, ur sɛin ara annar n waddal ideg ara yuraren yilmeẓyen rnu ɣur-s tazeqqa n yidles, lexsas n trisiti n yiberdan i yeǧǧan tugdi ad teɣli fell-asen ladɣa deg ussan n tegrest , ula d inelmaden si tama nsen sḥisfen ɣef lmeḥna ideg llan imi rwan ula d nutni leԑtab sebba n lexsas n wallalen d lebɛed n tkubaniyin anda qqaren ladɣa wid yeqqaren berra n taddart ama d wid yettruḥen ama d tasnawit n leqser neɣ tasnawit at raced, llan daɣen wid yeqqren deg uɣerbaz alemmas i yellan deg assif n lexmis imi beɛden s waṭas ɣef taddart ttefɣen seg yixxamen tafejrit ur d-ttuɣalen alami d lxemsa n tmeddit, ayaggi akk d iɣublan iten-yettmagaren d wuguren iten-yeṭṭafaren yal ass di tudert nsen ,ɣef waya imezdaɣ n taddart nnan-d akken taddart nsen tettwaɛzel ,ɣer taggra imezdaɣ ssaramen seg yimḍebren n tɣiwant akken ad rren lwelha nsen ɣef liḥala ideg ttidiren s yiṣenfaren unegmu i lfayda n yimezdaɣ i yettwaɣen si yal tama d tifrat s lɛejlan am wayen yeԑnan tazeqqa n tujjya ,iwakken ad asen -sneqsen lmerta d lmeḥna iten-ixenqen.

  Menas Abdelhak 

  
 Akka i tra tmeẓla, simmal yettimɣur umḍan deg wadeg aḥeccran, simmal ara yettili ddiq ed uḥres. Deg tɣiwant n Ayt-Smaɛel, i d-yezgan s wazal n 60 n yikilumitren seg Bgayet, taddart n Tregragt i yellan d amḍiq n tɣiwant, attan tebda tettak-d ssmamat n temdint amzun ur d-tezga deg udrar ɛlay. Mara nili deg tmiṭ n temnaḍt-a ihi, ala zzhir n yikerrusen i isel umeẓẓuɣ, ed tziffurt n lmaẓuṭ i sraḥayen wanzaren, maca daɣen aṭas n umxudneq ed umcubbek deg ubrid i yessefqiɛen inehharen, deg wakud iruḥen seg tzeggant n wass alama d tameddit ladɣa. Tamentilt (sebba) tagaɛmirt n wanect-a imi ala yiwen n ubrid i zeddin tikeryas n yimezdaɣ n temnaḍin nniḍen n Ayt-Smaɛel i d-yettsubbun seg ufella, am wid n Tala Ɛṭa, Iɣil n Wulli, Burafaɛ ed  Bumejber… Atg. « Skud d amḍiq n tɣiwant, imezdaɣ merra n Ayt Smaɛel zgan ɣur-s, maca lḥers yellan din yebda d tidet yesnulfay-d aɣilif. Ilaq yal wa ad ixemmem seg tama-s bac ur aɣ-d-yettlaqa lḥiḍ ». Ay d-yenna yiwen n yimezdaɣ n Ayt Smaɛel. Ilmend n waya, txemmem tɣiwant n Ayt Smaɛel ad theggi tadegt neɣ tiɣsert (station) tayednin i yifurguyen n tama n Tala Ɛṭa anda ara sṭarayen iɣermanen i ttɛebbin. Yettusemma ad ttukayen seg ubrid wayeḍ bac ad yenqes zzdiḥ ed umɛunẓel deg tlemmast n Tregragt. 

<p style="text-align: right;">Mhenni Xalifi

  
 Yiwen n Ccix si taddart n At Buyeḥya ssawalen-as Si Saεid At Ccix. Netta, seg uxxam n At Ccix. Ɣur-s kan yiwen n gma-s isem-is Muḥ Crif. Ccix Saεid ilmed ɣer Ccix Muḥend u Lmexttar deg At Yenni, netta d umedyaz amenṭran si Muḥend u Mḥend myussanen d imeddukel. Si Muḥ Saεid-agi iqqar zik, akka i yi-ihwa imi d bab n ddree, yetteeddi wawal-is. Mi yuɣal d Ccix, iceyyex di taddart n Tgemmunt Ukerruc. Ttqadaṛen-t, ḥemlen-t nezzeh din, imi d bab n lefṣiḥ, iferru-tent. Ircel seg At Hlal, yuɣ yelli-s n Lḥaǧ Aεli u Saεid. Ssawalen-as Feṭṭa n Lḥaǧ Aεli u Saεid, agur deg yigenni nettat di lqaa. Qqaren-d, sut At Hlal mi ara ḥejbent ur seɛeunt ara dderya, d ddeewa n jedd-nsent. Seg tuɣ Ccix teḥjeb, ur tesei ara dderya. Myefken leahed netta yid-s, netta yenna-as, ma temmuteḍ d tamezwarut, ur rniɣ fell-am tameṭṭut. Nettat tenna-as, ur rniɣ fell-ak argaz. Assen, di taddart-nni n Tgemmut Ukerruc, yiwen uqcic akken kan yezweǧ bḍan-t d tmeṭṭut-is. Iwwi-tt baba-s s axxam-is: baba-s n uqcic d baba-s n teqcict nuɣen, msawaḍen ɣer lmuḥal. Nutni, aqcic d teqcict mtawan, myeḥmalen seg wul. Wigi, ceyyeen lejme ad tt-id-erren, wid-nni ugin. Wigi suturen tiririt, wid-ak berru. Nutni mtawan, bɣan ad ten-bḍun. Lḥan imṛabḍen ad tt-id-erren, imawlen ugin. Imiren Si Saεid At Ccix ḥemlent nezzeh din, ttqadaren-t aṭas. Iṭṭef deg-s uqcic, inna-as ad iyi-tt-id-terreḍ. Iwweḍ Ccix iḥawet, iḥawet, imawlen ugin. Iguni-t uqcic-nni alammi d-yeffeɣ, yenna-as: amek akka a Ccix? Yenna-as Ccix: beddel abrid a mmi, ugin imawlen. Mi t-iwala Ccix inuɣna, yenṭaq ɣer-s, yenna-as : tḥemleḍ taqcict-a! -Wwah a Ccix ! Ma ḥemleɣ-tt! D tudert-iw !. -Yenna-as Ccix : Ruḥ ! Ma ur n-tbedd ara weḥd-s, nekk mačči d Si Muḥ Saɛid. Iwweḍ Ccix s axxam, iddem-d azmam, yura-as taḥerzet, ifka-as-tt, inna-as eelleq-as-tt deg ubrid n tala u ɣur-k wi k-id-ittwalin. Aqcic ixdem akken i as-d-yenna Ccix. Mi d-tuɣal teqcict si tala terra srid ɣer urgaz-is. Iffeɣ lexbar di taddart, ǧǧan-ten weḥd-sen. Lḥan acu lḥan, di lexṛif, ssawlen-as i Ccix ad d-yas ad yaru i tmuḍint. Yaf tameṭṭut iwumi ara yaru, isem-is Meḥjuba. Iddem-d azmam, netta yettaru aqelmun alammi d allen . Yiwen urgaz iqqim-d ɣer tama-s, sin ddurin di tkenna, wayeḍ idduri-d addaynin. Win d-iqqimen ɣef tama-s, iereḍ ad t-ixnaq s uemam. Yerra-as ixebbic Ccix deg wudem-is. Rsen-d wid-nni n tkenna, yerna-d win n waddaynin, ddmen-d taqabact, qeddṛen-t, nɣan-t. Armi d iḍ, suffɣen-t-id di tcekkaṛt, sersen-t di Tezṛut n Aεmar u Buyeḥya di tlemmast n taddart. Deg yiḍ-nni, iffeɣ-d yiwen, ad isefqed ṭṭaṛḥa-s, yufa-d tacekkaṛt deg ubrid, illi-tt, yufa d Ccix i immuten. Yessaki-d Lḥaǧ Muḥend u Sliman, lamin n taddart . Sekkren-d taddart, eezṛen fell-as. Azekka-nni, nudan, ufan wid i t-inɣan . Si Muḥend u Mḥend tuɣ-it lḥal deg usammer n tmurt, iqqim di lqahwa. Ufan-t-id ixeddamen iḥzen, iggugem. Nnan-as : d acu k-yuɣen ? D acu i k-ixuṣen ? Yella wi k-iḍelmen ? Si Muḥ yerra-d nnehta, yenna-as : Yewweḍ-iyi-d lexber d uswid Ul-iw yettnehdil-d Lfahem irekb-it lɣac Tɣaḍ-iyi tarrawt n Sid Si Muḥ Saɛid Tamtilt-is beṛṛa ulac Iɣder-it lqum lyazid Wwten-t s lḥid Qeddṛen-t s uqabac. Iawed, inna: Ɣedren cbab Ur t-iklal Tamtilt-ik ur d-tettili Asmi ixeddem deg yir laεmalIleḥḥu s wuzzal Anda i s-ihwa i yettili Ma d tura itbe leḥlal Ittwaxdeε deg uzal Imzel timezla uḥuli. Wwin-t-id s Akal-aberkan, imḍel dinna. Ibedd gma-s, si Muḥ Crif At Ccix ɣer uqerru-s, inna-yas: «Ffkiɣ laεhed, ffkiɣ-t i Rebbi, ur seṭṭleɣ tamart, wala acebbub, ur kcimeɣ s axxam alamma rriɣ-d ttaṛ-ik neɣ rniɣ-n ɣur-k..» Lfuci ɣef tayet, iffeɣ d lmenfi. Iruḥ uqcic-nni iwumi tettwakkes tmeṭṭut ɣer-s, yeggul yenna-as, ma ǧǧiɣ-k, ara ak-iwneɣ. Assen, uɣalen-d sin seg wid inɣan si Tizi-wezzu, si ccṛae. Rekben-d ɣef yiserdyan deg Wasif n Lqennaṛ ger Teɣzut d Wat Mesbaḥ, wa yewwet wa, wa yewwet wayeḍ. Ɣlin-d di sin yid-sen. Aqci-nni, n Tgemmunt ukerruc yerwel d asawen, yemnee. Ma d si Ccrif, yerra d akessar, ɣer tɣezza; ikka-d fell-as laeyaḍ, ṭfen-t-id wid ikerzen din, wwin-t ɣer lqayed. Azekka-nni, usan-d ixeyyalen wwin-t yid-sen ɣer lḥebs. Iεedda di ccṛaε ḥekmen-as sebea n yiseggasen di lḥebs n Kayen. Yewweḍ ɣer din, iseedda xemsa iseggasen, tamurt-is akk tekfa s lbie. Yiwen wass, tekker tmes deg uxxam n tmeṭṭut unemhal n lḥebs, ala tettuɣu, ḥuzen-as sin warraw-is. Aqcic d teqcict ṭṭsen deg uxxam-nni deg tekker tmes. Wi ara ten-id-yekksen? Yuzzel Si Muḥ Crif, netta eeryan. Yewweḍ, yufa-ten ṭṭsen deg umetṛaḥ. Yenneḍ-iten-id di tfarṣadit, iccud-iten-id s umrar, isers-iten-id. Ufan-ten uread ukin. Teɣli yemma-tsen, tefsex. Yers-d si Ccrif, ibaṛdiyen-is rɣan akk, tḥelj-it tmes. Mi d-tefḍen tṛumit-nni, tenna-as: D acu i tebɣiḍ? Yenna-as Si Muḥ Ccrif : d acu i bɣiɣ! Akken tebɣiḍ arraw-im i ten- bɣiɣ! Tenna-as trumit: “D tuffɣa i tebɣiḍ ad teffɣeḍ! Ma ur teffiɣeḍ ara! Ma ur uɣaleɣ ara deg umkan-ik, nekk mačči d leflentega! Truḥ, tura fell-as, tenna-as argaz-agi inɣa yiwen, icfaε sin. Dɣa suffɣen-t-id. Tameṭṭut-nni n si Saɛid At Ccix truḥ-d s axxam n baba-s. La d-kkaten medden ɣer-s akken ad tezwej, nettat tugi. Tmekta-d laεhed i tefka i urgaz-is. Seg la d-kkaten yixxamen ilhan, inna-as baba-s, ad tzewjeḍ neɣ ad kem-selmeɣ. Iḥers-itt, iwwet ɣer-s lḥaǧ Belqasem, yuɣ-itt: A sidi Lḥaǧ Ali Nɣil-ik d argaz leali Tefkiḍ yelli-k i wakli Asmi yesla Si Muḥend u Mḥend, yewwi asefru, yenna-as: Awwah a lmut d-yettassen Ɣer lbaz meẓẓiyen Wagi d lwaed n Rebbi Zwaǧ-ik ara t-id-xeṭṭben Idawen-ik ferḥen Kul wa ansi d-yeṭṭili A Sidi Aεmar u Brahem Aql-aɣ netwehhem Yereq ubrid ara nawi. Teqqim ɣer Lḥaǧ Belqasem d acu teqqim, ssyin truḥ-d. Yuɣ-itt yiwen umerkanti n At Meḥmud ssawalen-as Muḥend At Allal. Teqqim d acu teqqim, daɣen truḥ-d. Ar taggara yuɣ-itt si Ḥmed u Lεarbi si taddart n At Buyeḥya. Netta yemmut d amezwaru, ma d nettat temmut d tamɣart di lgirra-nni n 54.

<p style="text-align: right;">   Tettwakkes-d seg udlis “Zik-nni seg At Dwala” n Ramdane LASHEB 

<div style="text-align: right;"> 
  
 Akken yella lḥal n tsemha, n yilel agrakal; ussan n tegrest wezzilit, uḍan ɣezzifit. Igenni d aberkan s usegna, idurar d imellalen s udfel, iɣezran d yisafen, ččuren d aman, taliwin d laεnaser ttazalen; aya d lxir n tegrest. Maca llan kra n yimukan anda teḍra twaɣit ama s waman n yiḥamulen; wid i xulfen adeg n tikli-nsen , neɣ s waman uffiren; wid yellan ddaw n wakal.  Gar temnaḍin, yenṭṭerren  s waman uffiren « Aneqquc, Rrif »  akked  tɣiwant n  At Smaεel d temnaḍin-is merra. Tadyant-a tella-d s tmental n waman wid yettazalen ddaw n tmurt, d tadyan i  d-yeǧǧan lǧerrat d ccwami, mačči kkan deg wallaɣ n yimezdaɣ n temnaḍin-a, yekcem uḥeyyir, d uxemmem amek ara tefru taluft ?  imi ur d-iban ara yixef-is; ɣas akken, yella-d unekcum n yiεeggalen n useqqamu aɣerfan n snat n tɣiwanin-a  «  At Smaεel akked Taskeryut », anekcum-a yella-d s wallalen n uqaεed n yiberdan, iwakken ad xiṭen acerreg n ubrid, maca « yeɣleb bu cerrig tafawet ». Ulac dacu ara xedmen? Ul yezmir yiwen ad yessergel tazmert n ugama; imi tazmert-is tif tazmert n umdan. Tadyant-a, tebda-d deg useggas yezrim, maca yella-d kra n ustehzi sɣur yiεeggalen n tenmehla n lecɣal n lbaylek « D.T.P » n Xerraṭa, ɣas akken εerḍen ad qaεden kra deg-s, uɣalen qqimen lecɣal d azgen, neɣ d ayen i sekfan deg usenfar-a. Abrid-a d win yeqqnen gar Bgayet d Sṭif seg tlisa n tɣiwant n At Smaεel. Uṭṭun-s 06 ( C.W 06).  Ass n 26 di furar 2015, ɣef tis 10 n tsebḥit; imi bdan yimdanen, la ttwalin abrid, yellan gar « Aneqquc » akked   « Burǧ Mira » la iḥedder, ḥsan d akken d tawaɣit i d-yewḍen; imi tawaɣit-a ad tuɣal d asergel n ubrid. Seg teswiεt ɣer tayeḍ, abrid,  yellan yelha yebda yettuɣal d amdun, iḥedder kkan d agsar; alammi yuɣal d tiseddarin, ur yezmir ula d yiwen ad yezger s ttumibil ( takerrust ), yuɣal ubrid ibellaε.   Γas akken  yella-d unekcum s temɣawla n yiεeggalen n useqqamu aɣerfan n tɣiwant n Taskeryut, akked tin n At Smaεel d yiεeggalen n D. T. P n Xerraṭa akked  yimezdaɣ n snat n temnaḍin-a yenṭṭerren, maca ayen ad  as-rnan neɣ ad as-ssan d akal i umdun-a yugi ad iqeεεed; amkan-a mazal iḥedder kkan. Taluft ur teḥbis ara kkan da, maca abrid yettwaɣ merra, yal amkan yebda iḥedder, llan ula d kra n yimukan yegla s usyax n wakal d yisekla akked larsam n laryuf  n ubrid. Abrid-a yebḍa ɣef yiḥricen. Yuɣal ubrid d tiseddarin d  timducin war aman. Imezdaɣ n temnaḍin-a « Aneqquc, Rrif »  akked  tɣiwant n At Smaεel nṭṭerren s twaɣit-a, imi ẓẓran d akken d  taεkumt ẓẓayen ɣef tuyat, imi tifrart-is ur tban ara, ar tura.    

<p style="text-align: right;"> Nacer  Akouche 

  
 Ɣas addad n terwuri (chômage) deg tmurt n Lezzayer yewweḍ deg yiwet n tallit ɣer yiwet n tseddart ur tessefraḥ, almi aṭas n yilemẓiziyen ay d-yettafen iman-nsen rrif n ubrid mara d-ffɣen s ugerdas (diplôme) seg tesdawit, maca seg tama-nni iban-d yiwen n ubrid, ɣas yewɛer, i yettawin ɣer uxeddim deg waṭas n taɣulin (domaines): wa d win n sseḥra. Ma newwi-d amedya ɣef uḥric n usegmi (tterbya), ahat d igiman n yilemẓiyen i iruḥen seg ugafa ɣer unẓul anda ufan ttawil i yiman-nsen, leḥqen amkan n uxeddim, uɣalen tthennan seg tama-nni n uɣrum. Seld mi rwan aḥebber deg temnaḍin ed waɣiren anda zedɣen, walan dakken ala aneẓruf i asen-d-yeggran d tifrat ma bɣan ur yettrag d taxessart wayen ɣef ɛetben deg teɣzi n umecwar-nsen n ulemmud. Dɣa, acḥal d ilemẓiyen i yusan seg Bgayet iseggasen-a ineggura, ṭṭfen s usirem abrid aɣezfan n Sseḥra. Ass-a, din i sselmaden, din i zedɣen d iɣriben ɣef wat-nsen. Ulama zgan guggen ɣef wid i ḥemmlen ḥemmlen-ten , skud ula d tifaskiwin neɣ d leɛyudat sɛeddayen-ten tikwal weḥd-sen seg wakken teɣlay ssuma n rrwaḥ-tuɣalin ɣer Tmurt n yidurar, wanag terra-ten tmara ad sqenɛen kan s tegnit yellan, i ten-iḥettmen ad muqlen ɣer yimal-nsen. Seg tesga nniḍen, yenna-yaɣ-d yiwen n uselmad i iruḥen seg Bgayet belli, akken ad ssettun iman-nsen simmal ttnaman, kra n wid i yelfan deg uneẓruf, iger ad yeɣlet akken iwulen ccbaḥa n Uheggar ed tsusmi-s. Rnu-yas, war tatut, almad kra kra n tutlayt-nni tacebḥant i d-turew tmaziɣt, mu ssawalen: tamaheɣt.

<p style="text-align: right;"> Mhenni Xalifi 

  
 Ideflawen d igefran id-yeγlin s lejhar d tuget d wid id-yeglan s deqs n wugguren, iγeblan, iεewiqen d twuγa meqren deg yibardan yegarden n tmurt leqbayel.

 Dγa, ass n 24 furar 2015 yezrin, teḍra-d yiwet n twaγit meqren deg webrid n wawqas di lwilaya n Bgayet mbaεd aγelluy n yedγaγen naγ iẓra meqren deg wedrar-agi n Uqas sufella n ṭumubilat, dayen id-yegla s lmut n 07 n yemdanen d nnig n 15 n yimejraḥ. Mbaεd 48 n tsaεtin γef tedyant-agi, teḍra-d twaγit niḍen deg webrid n Taxuxt lwilaya n Tizi-Wezzu, anda id-γlin yedγaγen imeqraren deg webrid-agi γef 02:00 n sbaḥ, yeṭṭef yiwet n ṭumubil ideg llan 03 n yemdanen, ḥamdullah selken si lmut maca jarḥen.

 Akken igezmen deqs n yibardan niḍen i uεeddi, am webrid n uzaγar icuden ger tγiwant n Wizgan d Bubhir di tama n wasif n uzaγar sebba n wenfal n waman nnig tqeddert-agi. Akken i yuεren ibardan niḍen i uεeddi, am webrid n lwilaya uṭun wis 251 i cuden ger Wizgan d Yifiγa, seba n uγelluy n yeẓra  s waṭas di tama n tewwurt, akken id-ibban weγbel-agi deg webrid aγelnaw uṭun wis 72 icuden ger Yiεeẓẓugen d Σin-Lḥemmam, di tama n At-Buεḍa sebba n wesyax id-ibanen deg acḥal n yiseggasen-aya.

 D iγeblan iwmi sḥasfen aṭas yemsebriden yettawin yal ass ibardan-agi, anda isutren deg yemḍebren taεna temsalt tifrat i γeblan-agi merra i wḥareb γef tudert n yemdanen.

<p style="text-align: right;"> Islam Bessaci 

  
 Deg temdint n Tizi Uzzu, aṭas n yimdanen i tt-id-ikecmen. Ad naf usan-d ama si tmurt n Mali neɣ Niğen ,isuriyen… Terra-ten-id tmara akken ad d-rewlen seg tmura–nsen : yal wa d acu i t-id-yewwin. Imezdaɣ n Tizi Uzzu , ttɛawanen-ten abeɛda ilmeẓẓyen. Ur ttwalin ara ansi d-usan , ttwalin-ten d imdanen yeḥwağen lemɛawna. Terza-d ɣur-sen lmeḥna , terẓa-ten ddunit, yerna mazal-iten meẓẓyit d igellilen. Sɛan azref am nutni am wiyaḍ imi d imdanen am nekni am nutni. Ad ten-tafeḍ s waṭas di ( la gare routière Bouhinoun), din i ttnejmaɛen, suturen tin n Rebbi, ttmetran win i asen-yefkan kra i wudem n Rebbi ad t-ṭṭfen. Ur ttakren, ur ttawḍen. Am wakka, dɣa, nufa yiwet n terbeɛt n yinelmaden n tseddawit Mulud At Mɛemmer, lemden deg tussna n tdamsa , fkan afus n tallelt d lemɛawna , imi i ten-ɣaḍen aṭas. Xedmen-asen tafelwit ɣummen-tt s tseddarit akken ur isefeḍ ara wayen ttarun ɣef tfelwit imi yekkat ugeffur. Selmaden-asen isekkilen akken ad issinen ad arun. Dayen yeswehmen imdanen. Fkan-asen afud i yinelmaden n Tizi Uzzu i ixeddmen i wudem n Rebbi, mačči d adrim i bɣan , ayen i ten-yessawḍen ɣer waya d lefhama d wul-nsen ḥninen, akken arrac –agi ur ttḥussun ara s temḥeqqranit. Sɛan izerfan-nsen ama d tamussni, ama d tujjya, ad dawin, ad ttekkin deg leqdic adelsan ayɣer ala ad uraren addal d wayen niḍen ? ul-nsen yeččur d asirem. Ahat imḍebbren n tmurt-nneɣ ad as-nefken tagnit akken ad kecmen ɣer yiɣerbazen imi d leqraya kan ara ten-yesukksen seg ṭṭlam n ddunit, akken qqaren imezwura , «ula i d-yexdem Remḍan, ula i d-texdem tẓallit, ḥala afus ireḥmen igellilen». Afud igerrzen i yinelmaden n Tizi Uzzu i yettalen iɣriben. Ahuddu aḥunnu fell-asen, akken i d-yenna umedyaz -nneɣ sliman Ʃazem ‘’D aɣrib d aberrani di tmura n medden, lweḥc u lemḥani d Rebbi i iraden’’.

<p style="text-align: right;"> Zakia Ben yahia 

  
 Ass-nni n larebɛa yezrin tasebḥit n wass, i uɣalen yinelmaden s wudem unṣib ɣer tɣuri i lmend n useggas aɣurbiz 2017-2018. Deg lwilaya n Tizi Uzzu, yecmen wazal 215 034 n yinelmaden tineɣriyin-nsen, deg kraḍ n yiswiren n usegmi yemxalafen (aɣerbaz amenzu, aɣerbaz alemmas akked tesnawit). D lwali n Tizi Uzzu, Mass Mohmed Bouderbali deg tesnawit n temdint tamaynut n Tizi Uzzu, i d-yellan ɣef beddu unṣib n useggas-agi aɣurbiz ajdid. Amḍan n yinelmaden iɣurbizen ara yeɣren aseggas-a, yebḍa akka: yella wazal n 113 337 n yinelmaden n uswir amezwaru n ulmad, ma d 65 606 n yinelmaden-nniḍen d wid n uɣerbaz alemmas, akked 36 091 n yinelmaden n tesnawit. Yella-d uqbal n yinelmaden-agi sɣur 903 n yiɣerbazen yellan deg wakal n lwilaya n Tizi Uzzu, gar-asen 657 n yiɣerbazen imenza, 179 n yiɣerbazen ilemmasen, akked 67 n tesnawiyin i yellin ass-nni n amhad tasebḥit n wass tiwwura-nsent i yinelmaden-agi i maynuten. Am wakken ara d tili tukci-nni n lemɛawna n yinelmaden inexṣen n (3 000 DA) i wazal n 105 000 akked yidlisen i yinelmaden-agi ur nezmir ara ad ten-id-aɣen d lbiɛ. Ma d iɣeblan i d-temlal tenmehla n usegmi n lwilaya n Tizi Uzzu, deg tuɣalin n useggas-agi d wigi: lexsas n yiselmadem, imi tuget n yiqdimen deg-sen fɣen ɣer tesɣimt. Lexsas n yinemhalen deg yiɣerbazen, ladɣa wid n yiɣerbazen imenza, imi mazal llan yiɣerbazen ur nesɛi ara inemhalen. Yella diɣ wugur n taččart n tneɣriyin s yinelmaden, ladɣa deg useggas amezwaru n uɣerbaz amenzu. Lexsas n yidlisen deg yiɣerbazen, ladɣa wid n uswir alemmas. 

  Azal n 94% n yiɣerbazen imenza, sɣaren tamaziɣt deg Bgayet 

 Ugar 187 700 n yinelmaden i yuɣalen s aɣerbaz deg lwilaya n Bgayet, i useggas-agi aɣurbiz ajdid 2017-2018, ass-nni n larebɛa 6 deg waggur-agi ideg nella. Uṭṭunen n yinelmaden n uɣerbaz amezwaru yewweḍ ɣer wazal n 106 289, deg-sen 17 327 d wid ara yeɣren deg tneɣriyin n uheggi. Deg uɣerbaz alemmas jerden yiman-nsen wazal n 59 683 n yinelmaden imaynuten. Ma deg tesnawit leḥsab n yinelmaden yewweḍ ɣer 31 729 n yinelmaden. Ad d-ilin ɣef lmendad-nsen wazal n 13 283 n yiselmaden gar yijdiden d yiqdimen, i useddu n temsirin akken iwulem lḥal deg teɣriyin. Ma d amḍan n yiselmaden yesɣaren tutlayt n tmaziɣt deg lwilaya-a n Bgayet, yelḥeq ɣer 895 n yiselmaden, gar-asen 367 d iselmaden n uswir amenzu n usegmi, s wakka tessaweḍ tenmehla n usegmi n tama-a ɣer 94% deg usekcem n tmaziɣt ɣer yiɣerbazen imenza, ma d 5 017 n yiselmaden-nniḍen sɣarayen ayen-nniḍen. Ttwaheggan-d daɣen wazal n 4 817 n yiselmaden n uswir alemmas n usegmi, deg-sen 385 d iselmaden n tutlayt n tmaziɣt deg uɣerbaz alemmas, s lqidar 84% n yiɣerbazen yesɛan tamaziɣt. Ma d amḍan n yiselmaden n tesnawit yelḥeq ɣer 3 084 n yiselmaden, gar-asen 143 d iselmaden n tmaziɣt, s lqidar n 52% n yinelmaden yeqqaren tamaziɣt deg uswir asniwi

  Adaoun Abdelghani 

  
 Ḥmed Ɛezzun, d amedyaz i iḥemmel umecṭuḥ ed umeqqran. Ɣas ma tettwaskef tafat seg yiẓri-is maca tnuḥ deg wul-is i yettxemmilen iḥulfan. Dɣa yeqqar deg yiwen n usefru : « wiyya-k a win yedreɣlen, mačči s wallen, i ẓerren ayen i d-iteddun ». Deg tdiwennit-a newwi-d awal yid-s war ifergan ɣef waṭas n tlufa. Hattan !

  Ahat ad ak-d-nini amek yettwali amedyaz Ɛezzun Ḥmed?  

 Amedyaz am tzizwit yettafgen, gar yijǧǧigen, tamemt-is d ddwa i txelqit, netta s tmedyezt icebḥen, yettwanas medden, iqeddec ssbeḥ tameddit.

  Segmi telliḍ d illumẓi kečč tesεiḍ tukci deg annar-a n usegrurrez n wawal, ḥku-aɣ-d ɣef ubrid-a ansi i d-tεeddaḍ deg ddunit-ik… 

 Nekk segmi lliɣ d amecṭuḥ, ḥemmleɣ ad sleɣ i tmedyezt ɣef sebba n tmeɣrut (la rime) n wawalen-nni icebḥen, yedukklen. Dɣa ula d assefru mi bdiɣ, bdiɣ s wid-nni n taḍsa i yesɛan yiwet n tmeɣrut kan. Cfiɣ deg useggas n 1986 qqareɣ deg uɣerbaz alemmas, lliɣ mazal ttwaliɣ. Nexdem yiwet n tmeɣra, ideg ssawḍeɣ sseḍseɣ imferrǧen merra imir-nni. Maca, rnu kra, mi d-yeɣli waṭṭan fell-i, ṭṭaxreɣ cwiṭ seg wannar n tẓuri bac ad lhuɣ ed tezmert-iw. Syin akkin, mi ɛeddan yiseggasen, ahat deg useggas n 1991, tuɣal tessawel-iyi-d tẓuri skud tella deg-i, rriɣ-as i tiɣri-s. Yuɣ lḥal, kecmeɣ deg Wammas Adelsan n Lberj n Mira, anda ufiɣ Arɛun Lexḍer d imḍebber dinna. 

  D winna. Aṛεun Lexḍer d yiwen seg yirgazen i k-iεewnen xilla deg uzgar n wasif n tẓuri ma nezmer ad d-nini, amek i d-yella waya? 

 D netta i yi-iɛawnen bac ad rnuɣ ad xedmeɣ, acku yenna-yi-d: tura mačči ala isefra n taḍsa ara txedmeḍ, ilaq ad tɛeddiḍ ɣer tidet. Yeskan-iyi-d ihi isefra-s akked wid n yinaẓuren imeqqranen, akken ad gzuɣ ugar awelleh-ines. Acku nekk imir-nni, ttageɣ kan tameɣrut, ma d lmizan neɣ talɣa neɣ d tunṭiqt, lliɣ ur ẓriɣ d acu. Ihi yesselmed-iyi ayen akk yeqqnen i usefru, rnu yettceyyiɛ-iyi ssawaleɣ-d isefra deg temliliyin, almi i yi-yettwakkes uxlaɛ-nni. Ssawalen-yi-d ula d ikabaren isertanen am FFS ed RCD, ttruḥuɣ akken ad d-awiɣ isefra ɣef tummast ed tmaziɣt. Syin ihi, nesnulfa-d Tidukkla Tadelsant Adrar n Fad deg useggas n 1994. Cfiɣ yella-d waya deg remṭan deg wazal n 20 deg-neɣ. Ihi, zgiɣ din, daɣen ttekkiweɣ deg temliliyin nniḍen, am tinna n Ssumam i d-theggi Tidukkla n Ssumam, tura teḥbes. Nnig waya, mi yettwaker Maɛtub Lwennas, i ḥemmleɣ aṭas, acḥal uzzleɣ i tesdawiyin, rnu kecmeɣ deg RCD anda t-tuɣ netta. Ma yella, mi as-d-serrḥen, cfiɣ ulac tadayra iɣef ur rziɣ mi nxeddem timeɣriwin n tumert. Aṭas i mlaleɣ lawan-nni, am Bujemɛa Agraw, Ɛebdelqader Buḥi Rebbi ad t-yerḥem, agraw Talsa…atg.

  Tettekkiḍ-d deg waṭas n tfaskiwin deg Tmurt n Yizwawen, tewwiḍ daɣen arrazen, d acu d lfayda n tfaska ɣur-k?  

 D lɛali tifaskiwin n tmedyezt, fazzent ɣef waṭas n tɣawsiwin: yiwet, acku ttemlilin yimedyazen s yiwen n uḥulfu. Nekk ulac anida ttgerrizeɣ ugar ḥaca mara qqimeɣ kraḍ n wussan neɣ ukuẓ yid-sen, acku nettemsifham. Tis-snat, yes-sent i tgemmu tmedyezt tazwawt tettimɣur. Tis-kraḍ, ala deg-sent i yettaf umedyaz tilelli n umeslay, war tikmamin-nni ed usnuttef. Izen ihi yettɛedday akken iwata.

  Seg zik nessen tamedyezt n Ḥmed anida tcaḍ tayri, timmeɣnest, tummast, maca daɣen ula d tasreṭ i d-ibanen taggara-a kan deg tegnant n yisefra-k… acu ara ad d-tiniḍ? 

 Ayen yeɛnan isefra n tesreṭ neɣ n ttuḥid, zemreɣ ad ak-d-iniɣ xedmeɣ yiwen neɣ sin zik, am winna “Rebbi Awḥid” i xedmeɣ ahat deg 26 n yiseggasen. Meḥsub mačči almi d tura, seg zik lliɣ d win yettamnen ɣas ur ssemraseɣ ara imir-nni. Dɣa mi ɣriɣ awal n Rebbi, rniɣ sɣerbleɣ ayen yellan deg wallaɣ-iw, uɣaleɣ ttuqennɛeɣ, kkreɣ ihi i tẓallit.

  Maca ttilin tikwal kra seg yisefra-k ssuren gar ttuḥid ed tfelseft am winna i tzewwleḍ “Rebbi Awḥid», aya ahat d lebɣi n wul-ik neɣ n wallaɣ neɣ deg sin ur dmin? 

 D lebɣi-nsen deg sin. Acku ul, din i tettili teflest. Allaɣ, axemmem ed uɣerbel. Asefru-nni dɣa, mi ttxemmimeɣ ɣef Bab n yigenwan ed wamek i d-yella, tḥuza-yi taluft ssefriɣ fell-as. Imi neẓra ur yebda ur yettfakka maca yella. Asefru-nni yeɣmeq aṭas, almi ad tḥulfuḍ dakken tiririt-is ayen d asgumi. 

  Ḥmed Ɛezzun seg gar wid i d-yesbedden Tiddukla Tadelsant Adrar n Fad, dɣa ula d isem-a n wedrar-nneɣ d kečč s timmad-ik i t-id-yessumren. Mmeslay-aɣ-d cwiṭ ɣef-s d wanwa aswir i tessarameḍ ad taweḍ, d wayen i as-ilaqen sey-a i zdat… 

 Akken i ak-d-nniɣ yakan, cfiɣ am ass-a mi tt-id-nesnulfa deg wazal n 20 deg-neɣ, s lebɣi, tagmat ed timmeɣnest. Ayen i as-ssarameɣ ed tikli ɣer sdat war aḥbas, mi ass-a aql-itt temɣur ddeqs, rnu tga-d aṭas n warmuden. Bɣiɣ daɣen ad tt-ḥadren yilemẓiyen 

 Tella temεayt gar Ḥmed ed tesdawit ed yisdawanen, siwel-aɣ-d kra seg-s akked warmuden (activités)  i ak-d-yettilin din.

 Nekk kecmeɣ tasdawit deg useggas n 1993. Ihi ugar n 20 n yiseggasen tura nekk ttxalaḍeɣ isdawanen. D ilemẓiyen i ufiɣ sɛan aswir, gzan tilufa. Nekk dɣa ugmeɣ-d sɣur-sen, nutni ugmen sɣur-i skud nettemsifham. Ruḥeɣ almi ufiɣ iman-iw am akken d asdawan i lliɣ ula d nekk din. Ayen i d-yellan din d armud ɛerrḍen-iyi ḥeddreɣ-as, ama d isaragen, neɣ d imunulugen, neɣ ladɣa d ttiɛadat n tmeɣriwin ideg i asen-d-ttawiɣ timenna. Tella daɣen tɣawsa: nekk segmi i ten-ssneɣ ttarmeɣ ad asen-neẓẓuɣ ugar lebɣi n yidles i win sɛan yakan, acku tasdawit ad teqqim d azamul n umennuɣ ɣef tummast, akken i as-yenna Lwennas: di tesdawit ad nemlil, tmanyin ad t-id-nemmekli. Dɣa dima s wawal-a i asen-d-smektayeɣ iswi n temlilit-nneɣ.

  Tessufɣeḍ-d yakan sin n yiṭebsiyen n tmedyezt, anaggaru-is deg 2009, azwel-is “Imeṭṭi n umedyaz” anida i d-tesdukkleḍ aẓawan akked yal asefru, amek tga tmuɣli n yimsefliden fell-as ed wamek i d-yella uselḥu-ines? 

 D tidet. Ssufɣeɣ-d tasfift n yisefra deg useggas n 2002, zewwleɣ-itt “Kker ay amaziɣ”. Almi d aseggas n 2009, ssufɣeɣ-d aḍebsi mu fkiɣ azwel “Imeṭṭi n umedyaz”. Aneggaru-ya, giɣ-as kullec akken ad yili igerrez ugar n umezwaru, ladɣa seg tama n usbedd ed uẓawan. Walaɣ yiwen yessnen, nniɣ-as xdem-iyi ayen igerrzen, yal asefru efk-as aẓawan mu yesra. Tikwal ttakkeɣ-as ula d nekk tamuɣli-w, acu ara yesres da neɣ da. Ma d tamuɣli n yimsefliden, yal yiwen amek: llan yehwa-asen war azɣan (critique), llan ssumuren-d taɣawsa-ya ɣef ta. Lḥasul, ssufɣeɣ 1500 n yiḍebsiwen seg win n 2009, ass-a n wussan kfan merra. 

  D acu d uguren i d-tmugreḍ deg annect-a ay tessarameḍ ad ttwikksen sey-a i zdat, neɣ anida tesḥassfeḍ ur tettuqennεeḍ? 

 Ugur amezwaru d win n yidrimen, meḥsub iwakken ad tgeḍ annect-a ilaq adrim. Ugur nniḍen d win n tnezzut: ilaq d kečč ara iwalin anda ara tezzenẓeḍ. Deg tmeɣriwin n ccna, deg tid n urcal, deg tfaskiwin, neɣ deg tesdawit. Ma texḍa akkenni tewɛer taluft, iwacu? Acku tura imaẓragen (éditeurs) ur ttaɣen ayen i d-yessufeɣ unaẓur. Steqsiɣ-ten acimi, ssegzan-iyi-d armi ufiɣ ur fell-asen aṭas n llum. D appirati i d-yewwin aya, imi seg yiwen n uḍebsi xeddmen-d aṭas. Maca seg tama nniḍen, llan yilemẓiyen ur sɛin ulama swacu ara swen lqahwa, ihi amek ad d-aɣen aḍebsi s 100 n yidinaren? Ɣef waya, smenyifen ad t-id-ɛemmren ɣer tilifun s 30 n yidinaren wala. Neɣ ad t-sɛeddin baṭel s blutut. Ihi nekkni ad nqenneɛ iman-nneɣ skud yettwaḥessas wawal-nneɣ, yettɛedday yizen. 

  Imi nlemmed alama nemmut, d anwi inaẓuren neɣ imedyazen neɣ ulama idlisen, uɣur yettaf Ḥmed kra n tmussniwin ad tent-id-yagem, neɣ i t-yessemlalayen akked tehregt (l’inspiration)?  

 Wid akk ɣur ttafeɣ iman-iw d inaẓuren imeqqranen am Lewnis Ayt Mengellat, Maɛtub Lwennas, Sliman Ɛazem, Zedek Mulud, akked Farid Ferragi daɣen, acku icennu tayri n tidet. Ma d idlisen, yeɛjeb-iyi aṭas winna ɣef yisefra n Si Muḥ Umḥend, i yi-d-ɣran yimdukkal.

  Taggara, iban belli wid iḥemmlen Ɛezzun Ḥmed bɣan ad ẓren d acu i d isenfaṛen i yesεa deg yimal iqeṛben… 

 Zemreɣ ad ak-d-iniɣ dakken atan banen-iyi-d sin n yiberdan. Yiwen, atan ssarameɣ ad d-ssufɣeɣ deg-s aḍebsi nniḍen n yisefra deg wayyuren-a n sdat-neɣ. Ma d wis-sin, ahat ad tili tuffɣa n wammud n yisefra gar-aneɣ d useggas ma yebɣa Rebbi. 

  Tanemmirt a Ḥmed ɣef  tnaga-ya, d acu d awal-ik n taggara ? 

 Awal-iw aneggaru, ssarameɣ a Mhenni ayen yelhan ad yeqqim yettmagga. Ssarameɣ abrid-a almi i aɣ-yeǧǧa netta ma d nekkni ur t-nettaǧǧa. Tanemmirt i kečč akked i Uɣmis n Yimaziɣen. 

<p style="text-align: right;">Iga-yas tadiwennit-a: Mhenni Xalifi

  
  Aɣmis n Yimaziɣen: Meslayaɣ-d cwiṭ ɣef umezruy n tiddukkla-agi? 

 Amar Bedrani : Tlul-d tiddukkla-agi tadelsant Itri n uzekka deg useggas n 2008 deg taddart n Yixelwiyen, daxel n Uxxam n yilmeẓyen «Dib Ali» n tɣiwant n Ait Aissa Mimoun. D acu kan tlul-d deg tegnatin akked teswiɛin iweɛren aṭas aṭas, imi lexsas n tedrimt d wallalen-nniden. D acu kan, xas akken-nni lebɣi n yiɛeggalen-is ssawḍen i wakken ad tt-sbedden, ad taweḍ ad d-heggi kra n temsebaniyin ama i yi-iman-is, ama s uttekki n tiddukkliwin-nniden tidelsanin iqeddcen deg unnar n yidles.

  Amek-it leqdic deg umussu addukklan deg tmurt-nneɣ? 

 Seg ucrured ɣer tikli, ur yeshil ara imi win iqeddcen deg umussu addukklan, tewwid fell-as ad yeqbel ayen ara as-sbibben xas ma yella diri-t. Ilaq ad yeǧǧ aṭas lecɣal-is, yezmer ad innal ula d lebɣi-s ma tewwi-d ayɣer ala. Leqdic adelsan deg umussu addukklan, la ttcektin akk fell-as, yella wanida i d-nettaf iman-nneɣ d iwḥiden deg leqdical nxeddem.

  I ddula, ma tettɛawan-iken kra neɣ ala? 

 Akken tebɣu tella lemɛawna i d aɣ-yettasen sɣur wid teɛna temsalt, gar-asen Asqamu aɣerfan aɣiwan, nekk ad iniɣ drus maḍi. Imi aḥric n yidles yeḥwaj aṭas n tedrimt d wallalen yemgaraden. Ass n wass-a, ur nezmir ara ad neqdec s 40.000 DA neɣ 100.000 DA. Dɣa deg useggas iɛeddan, Asqamu aɣerfan aɣiwan n Ait Aissa Mimoun, yefka 27 melyun i tiddukkla n waddal, ma d tid n yidles ala 4 n yimelyan.

  D acu i d ahil txeddmem yal aseggas? 

 Ma d ayen yerzan ahil n yal aseggas, nxeddem ayen icudden akk ɣer yidles. S umata, nqeddec ama deg ussan n umezgun, ama d tijmilin yemgaraden, ama deg umezgun, timeɣriwin, timsikniyin…atg. Yal aseggas, yettili-d umaynut deg wayen yeɛnan leqdicat-nneɣ.

  Ahat teheggim kra n wahil i 20 deg yebrir? 

 D tidet nhegga-d yiwen n wahil s wazal-is i lmend n usmekti n umulli wis 37 n tefsut taberkant akked wis 16 n tefsut taberkant. Imi aseggas-agi, nesuddes-d ahil d amerkanti, ideg nexdem yiwet n temsizzelt gar sin yiɣerbazen ilemmasen yellan deg tɣiwant n Ait Aissa Mimoun. Wigi d «Tellal Mohammed» n taddart n Uqawej akked «Abboud Mhammed» n taddart n Yixelwiyen. Ad ilint daɣen temsikniyin yemgaraden ama d adlis ama d taklut, ama d isenza s ubuddu n yidlisen d tɣuri n yisefra, sɣur kraḍ n yimura d yimedyazen : Ahcene Mariche, Idir Bellai, Mohand Nait Abdellah. Am wakken diɣen ara d-ilint tceqqufin n umezgun, d yiwen n usarag ɣef tedyanin n 20 yebrir 1980 akk 2001, sɣur umeɣnas Mohand Nait Abdellah. Syin ɣur-s, d tukci n warrazen i yinelmaden ara d-yufraren deg temsizzelt n 20 yebrir, iwumi nefka isem-agi : “Seg umennuɣ ɣer tira”.

  Anida yewweḍ usenfar n tesɣunt n tiddukkla-agi? 

 Ayen i d-yettak wallaɣ i yifassen ur d as-zmiren ara, mačči d yiwen mačči d sin. D acu kan, yella usenfar-agi n tesɣunt n tiddukkla-agi-nneɣ i nettheggi i wussan i d-iteddun. Zemreɣ ad d-iniɣ ar tura nexdem deg wazal n 80%, imi tuget n yiḍrisen ara yilin deg-s ttwaheggan, mazal-aɣ 4 n yiḍrisen ara d-yufraren deg temsizzelt-agi n 20 yebrir, mazal-aɣ diɣen taduli-ines. Lḥasun mi nekfa leqdic-agi n Tefsut n Yimaziɣen, ad d-nezzi ɣur-s. ad d-semektiɣ kan belli, d tasɣunt n umkerḍur (ara d-ittefɣen yal 3 wagguren) s snat n tutlayin tamaziɣt akked tefransist. Yella daɣen usenfar n temkardit ma nessaweḍ ayɣer ala…atg.

  D acu tettheggim sya ɣer sdat? 

 Aṭas n wayen-nniḍen ara d-yilin sya ɣer taggara n useggas-agi n 2017. Ad nkemmel am wakken nuɣ tannumi deg ussan n umezgun n taddart n Yixelwiyen i nettheggi yal aseggas deg waggur n duǧember, aseggas-agi d tezrigt tis 04, ur neẓri ara ar tura iwumi ara ner tajmilt. Ncallah daɣen ad nessiweḍ ad as-nexdem tajmilt i umaru d umedyaz Ali Makur, s tallelt n tenmehla n yidles n Tizi Uzzu. Tasiɛt-a ala annect-agi i d-ibanen.

  Tura, meslay-aɣ-d ciṭ ɣef tirmit-ik deg usizreg n yidlisen? 

 S tidet, usiɣ-d ɣer uhric-agi n tira deg useggas n 2011 s yiwet n tceqquft n umezgun, ur nessaweḍ ara ad d-teffeɣ akken iwata. Ad nuɣal ɣur-s deg ussan i d-iteddun, maca xas akken yerna aql-aɣ la nettkemmil, ahat ad d-yaweḍ wass-nsent irkeli.

  Acimi d tamezgunt i textareḍ, mačči d ayen-nniḍen? 

 Imi ddeqs-aya segmi lliɣ tturareɣ amezgun deg Tiddukkla tadelsant aẓar n Ait Aissa Mimoun, i isedday deg lweqt-nni Mass Ahmed Mousa, dɣa din i d-refdeɣ takti i wakken ad tt-i-d-sizregeɣ d taceqquft n umezgun. Acu kan, yella wayen-nniden ama d iḍrisen yemgaraden, ama d tamedyazt…atg.

  Ma yella kra tessewjadeḍ kečč sya ɣer sdat? 

 Aṭas n wayen ara yilin, d acu kan ur zriɣ ara i melmi neɣ d acu ara yilin, ad neǧǧ akud ad yexdem cɣel-is.

  Awal-ik n taggara? 

 Zik wa ihedr-itt i wayeḍ, ass-a deg lkawaɣed ad tt-id-afen yineggura. Tanemmirt i wid iqeddcen akk deg uhric n yidles ladɣa idles aqbayli neɣ amaziɣ s umata. Tanemmirt i wid yefkan laɛtab i urwiḥ i wakken ad yidir d aɣref s tutlayt-is d yidles-ines. Tanemmirt i kunwi yessnarnan taɣamsa s tmaziɣt, tanemmirt i Itran n uzekka.

  Yesteqsa-t Adaoun Abdelghani 

  
 Taddart n At Xir yellan deg tɣiwant n At Xellili yetabaεen ɣer dayra n Meqla&amp;epsilon,; i yebεen azal n 60 n likilumitr ɣef temdint n Tizi Uzzu. Ha-tt-an la tettidir lexsas deg waṭas n yiḥricen d yisenfar yemxallafen n tudert tatrart. Taddart-agi, tettwassen aṭas s urmud n ufexxar, imi azal n 70% n yimezdaɣ-is d win i d aɣrum-nsen. Maca taddart-agi, yura deg unyir-is lḥif. Ar ass-a n wussan tettemririɣ deg txerxert n wuguren d yiɣeblan. Deg tazwara, ad nebder aɣbel n waman n tisit, imi ttuɣalen-d waman yiwet n tikkelt i 15 neɣ 20 wussan xas akken taddart-agi, tesfayed-id s yiwen n usenfar i yesneqqsen taεkumt i yimezdaɣ. Maca, azal n useggas-aya seg wasmi i d-yeffeɣ usenfar-a ara d-yawin aman n wasif ɣer taddart-a, ur iban yiɣef-is. Ma d aɣbel wis sin, d win n twenaḍt; imi taddart-agi, tezga txeddem tiwizi n usizdeg-is. D tidet deg tlemmast, zeddiget dayen kan, maca deg ubrid aɣelnaw wis150 yettawin ɣur-s, d tawaɣit. D ayen yeğğan imezdaɣ-is, ad gren tiɣri u ad ssutren deg wid teεna temsalt, aseḥbiber ɣef twennaḍt n taddart-a, gar-asen: axxam n tɣiwant, dayra n Meqlaε d tiddukliwin n twenaḍt. Ad d-nader, daɣen, aɣbel n lgaz n tmedint, imi nnefṣ n taddart-agi tesεa lgaz, ma d nnefṣ-niḍen ur yesεi ara. Ula d aɣerbaz amezwaru “At Lexmis” yellan deg-s ur as-wwin ara lgaz, yerna d tagrest ara d-iteddun. Aḥric n yidles yenxes ugar n yiḥricen-nniḍen, imi ur sεin ara tazeqqa n tɣuri i lfayda n yilemẓyen. Ssuturen, diɣen, lebni n uxxam n yidles n tama-agi n At Xellili. Mebla ma nettu ugur n ttawilat n uṣiweḍ, ladɣa win yettawin ɣer yiɣerbazen ilemmasen d tesnawiyin, acku, s umata, aṭas n lkiran-agi n uṣiweḍ, ad-ten-tafeḍ d tiqdimin, neɣ ur leḥḥunt ara. D ayen yeğğan imezdaɣ n taddart-agi, ad ssutren deg yimeḍbbren n tɣiwant-a iɣef yella ɣef uqerruy-is Mass Tebbiche Hadi, akken ad kemmlen ad bnun annar i yimyurar imeẓyanen n taddart-agi. Aselway n tesqamut n taddart n At Xir yenna-d s timmad-is i uɣmis n Yimaziɣen: “nessaram d akken ad tili tririt yessefraḥen ɣef ulɣuyen i d-as-nefka ama i uselway n tɣiwant neɣ win n dayra (…). Nessaram, daɣen, ad kemmlen ad as-nawin i yixxamen-nni yellan berra n taddart trisiti s bih bih, acku ṛwan rray-nsen. Nessutur, daɣen, deg usqamu aɣerfan aɣiwan n At Xellili, ad aɣ-iεiwen i wakken ad d-naf ttawil amek ara nexdem akk iberdan n taddart s ssiman”. 

<p style="text-align: right;"> Adaoun Abdelghani 

<div> 
  
 Seg send iḍelli i d-stufan les adultes i tjeǧǧigin n umenzu n unbir. Rnu, akka ara  ikemmel weḥdiqqer nsen azal n sin ledwar.  Ad smiren daɣen imeṭṭi-nni  circonstanciel ɣef yiẓekwan. Ad as-serḥen s lqed n taɣect  i “lɛeslama i lmuseblin…!” d “min ǧibal ina…!”.  Ad zzin s neǧma wehlal i tzniqin, tiberdatin akked texliǧin n Taddart. Ad qnen cciɛa i sin neɣ tlata yemɣaren i tezgel l’opération jumelle.  Ad d-ɛerḍen snat neɣ tlata n tuǧǧal asent-fken sserbis n lqahwa, uqbel ad sent-seččent  millefeuille s  Hamoud Boualem. Iḍ-nni n umenzu n Unbir, ad rren ibernyas ɣef ikustimen adidas, ad ɛelqen ibeckiḍen ɣef tayet u ad difilin alamma d lemqam n ccuhada. Mi tewweḍ ttnasfa n yiḍ ged, ged, ad sterḍqen aɛbar, sur fond de “allah wakbar! lxulud li cuhada-ina… !” … Akka i tabaɛen later n… “wis wit ilan», yal aseggas lawan-a.  Tidet kan, baba, ɣas ulamma ula d netta d l’adulte, yexḍa maḍi adifili d neǧma wehlal. D’ailleurs mi d-yewweḍ umenzu n Unbir d taguni i yeggan. Yeggan daɣen yal mara d-leḥqen ismektiyen nniḍen, am Xemsa Yulyu, Ttaɛṭac Tuber, congrès n Summan… Et c’est justement d taguni-nni n baba d tmital-is, yeǧǧan abrid   i… “les chercheurs d’os” <span style="white-space: pre;"> </span>          

<p style="text-align: right;"> S.O.A

<p style="text-align: right;">Yeffeɣ-d yakan

  
 Iɣriben iqbayliyen i yettidiren di tmura yemxallafen n ddunit, ttnadin xerṣum cit ara teni-d-yesmektin di tmurt-nsen. Ma yella neṭṭef-d amedya n yiqbayliyen ula d nutni yettḥaz-iten waḍu-agi. Tikkelt-agi neɛreḍ akken ad nesteqsi yiwen seg widak yesselḥayen yiwen n umaṭṭaf i yellan di tmanaɣt n tmurt n Fransa.

  Aɣmis n yimaziɣen: Amek id tusa tikti akken ad teldiḍ amaṭṭaf n tiziri di tmurt n fransa ? 

 Hamid Laamara: Yeldi umaṭṭaf deg useggas n 2015 , xeddmen deg yimaṭṭafen s tutlayt n trumit ktar n 30 n yiseggasen akka tura , ihi anect-agi mačči d amaynut fell-i. Asmi lliɣ deg yimaṭṭafen-agi dagi n tmurt n fransa sekcameɣ akka tikwal tidwilin s tutlayt n teqbaylit i yimsefliden iqbayliyen , ihi sya i d-tlul tikti akken ad xedmeɣ ‘Radio tiziri’ ara yilin i lmendad n yiɣriben.

  Radio tiziri d amaṭṭaf i nezmar ad neṭṭef s FM neɣ d amaṭṭaf n WEB ? 

 Radio tiziri yella d amaṭṭaf n WEB anda imsefliden zemren ad smuzeggten mi ara kecmen ɣer tansa tiliktrunit. Xas akken amaṭṭaf yella di le WEB kan, meɛna llan wallalen akken ad yeddu leqdic n usiweḍ ama d isallen ama d ayen akk ara inadi umseflid , ma yella d tura tuɣal ɣer FM , a-t-an sya ar ddurt i d-iteddun, ad nebdu, ad nesɛedday tidwilin deg Studio amaynut , ula d ahil ad yili d amesbaɣur.

  D acu n ṣṣenf n tedwilin i d-yettɛeddin ? 

 Ttemxallafen tedwilin i lmend n wayen ḥwaǧen d wayen ttnadin yiɣriben. Llant tid n tsertit, n yilmeẓyen, n tmedyazt, n waddal, n tẓuri, anda i d-rzan aṭas n yinaẓuren wid yecban At Manguellat d Yidir. Aṭas n wid i yebɣan ad tekkin deg wahil i d-yettuheyyan, nekni ad ten-nefren i lmend n tmussni-nsen, yal yiwen ad yexdem tadwilt, yal yiwen s tikti-is. Anect-agi, akken kan ad taweḍ teqbaylit ɣer yixxamen n yiɣriben n dagi.

  Ma yella nuɣal-d ɣer tutlayin i tessexdamen deg umaṭṭaf : d taqbaylit kan taḥerfit neɣ tejgugul-d akka tikwal trumit ? 

 Mačči d ayen ara d-neskideb nek d yiwen i yessexdamen kra n wawalen s trumit , nesḥassef aṭas , imi ur nexdim ara asileɣ ( formatin)n uneɣmas aqbayli : amek ilaq ad nefk isallen, amek ilaq ad nebnu tifyar-nni…atg. Dɣa akka cit s trumit cit s teqbaylit, meɛna aql-aɣ nettaɛraḍ akken ur d-yettili ara usexleḍ-agi. Daɣen ur nebɣi ara ad nesekcem awalen n tmaziɣt imaynuten ɣef yiwet n tikkelt. Acimi? Axater amaṭṭaf yettwaxdem akken ad ak-id-fehmen yimdanen. Ihi awalen imaynuten, ilaq ad kecmen ciṭ ciṭ akken ad twafehmen ugar, amedya : asmi i nebda nessexdam deg teywalt awal Azul. Yekcem-d d amaynut, yuɣal cwiṭ cwiṭ lemdent imdanen, syin sexdament.

  D acu-t wazal i zemren ad sɛun wallalen n teywalt s teqbaylit di tmurt n lberrani ? 

 Txus tutlayt-nneɣ dagi, ihi d lexṣas-agi i d aɣ-yewwin akken ad nexdem allalen-agi, ama d imaṭṭafen ama d tiliẓri. Acu kan tura ma yella nmuqel ɣer wakud, ibeddel, imi tura llan wallalen-nniḍen wid yecban : facebook, viber, d tansiwin-nniḍen n useɛlem, dɣa aɣrib ur yettḥulfu ara s lɣurba. Meɛna, nekni nxelqed amaṭṭaf akken ad nemmeslay ɣef waṭas n tiktiwin, d usmekti n wayen iɛeddan, d usuzer n yidles-nneɣ dagi. Akken daɣen nettaɛrad ad nelquḍ awalen-nni i yebdan la ttruḥun, dɣa nessexdam-iten deg umaṭṭaf akken ad uɣalen ɣer unnar.

  Mass Ḥamid Laɛmara, d aneɣmas , d iminig , yettmeslay tamaziɣt. Ɛla ḥsab-ik d acu i d amkan i tesɛa Tmaziɣt ɣer yiɣriben ? 

 Iɣriben xas ttmeslayen tutlayt taberrinit, meɛna tutlayt-nsen d lmuḥal ad tt-ttun, ladɣa iqbayliyen , imi llant tdukliwin anda llan iselmaden n tmaziɣt i yettaken timsirin i yigurdan ama ɣef yidles ama ɣef tira , rnu ɣer wanect-a, azal i sɛan wallalen n teywalt deg usuzer n tmeslayt gar yiɣriben.

  D acu-ten isenfaren-nwen, ahat radio Tiziri ad tuɣal d tilizri Tiziri ? 

 Ayɣer al! Akka tura, aql-aɣ akken kan nbeddel amkan n uxeddim. Ahil daɣen ad yili deg-s umaynut, nexdem yiwet n tiliẓri Web, nebɣa ad nernu ɣer ugraw-agi-nneɣ ineɣmasen ara yilin gar-aneɣ, meɛna d wid ara iqedcen syinna si tmurt n lezzayer.

  Awal-ik n taggara n tdiwennit 

 Ssarameɣ ad yennerni umaṭṭaf Tiziri, tanmmirt-nwen imi i d-temmektam iɣriben. Ad iniɣ : ‘’Anda nxeddem akken ad nečč, weḥd-s , anda i nesseččay Taqbaylit, weḥd-s’’.

    Yamani Souhila 

  
 Dda Qasi yesɛa kṛa n 65 isegassen di leɛmer-is. Kul ass, i tezzi ɣef temdinin yellan deg tama n Ṣumam am Tazmalt, Aqbu,…akken ad yizenz tiḥcicin. Iṛeffed tacekkart teččur d timequnin n teḥcicin akken aten-t yizenz. Tikli-ines as-tinniḍ d tin n yilemẓi, mazal-it yeǧhed ɣas akken muqqeṛ di laɛmeṛ. Akka i teddu deg beṛdan timuqinin n ẓaɛṭaṛ, taselɣa, cciḥ d naɛnaɛ geṛ ifassen-is. Ad d-iniḍ « taḥanutt » i teddun! Ikeččem ɣeṛ leqhawi, issečča, tiḥuna akken ad yizenz tiḥcicin. D’da Qasi mači d-amejjay ixedmen s teḥcicin, maca d-akumiṛṣi n teḥcicin kan. Tigi yeznuzu-ten-t s 250 idinaṛen i tmuqint, ama d cciḥ, d ẓeɛear, d naɛnaɛ neɣ d taselɣa. Akka, yiwen wass n mugeṛ-it-id deg Tazmalt, D’da Qasi, am wussan nniḍen n ṛebbi, yeznuzu tiḥcicin-ines. Yuɣ lḥal medden uṛ sɛin aṛa akud akken ad ṛuḥen ɣeṛ laxla akken ad ksen tiḥcicin, ɣef ayagi, Dda Qasi yewwi-asen-d « tasarut » (apporté la solution) yeznuzu-y-asen laḥwal-agi. »Nekki, dayagi i xedm-ɣ seg ṣbaḥ ɣeṛ tmeddit. Akka i d-ssasay-ɣ aɣṛum i twacult-iw. Uṛ sɛiɣ lantṛit, uṛ yelli kṛa n tedṛimt id d-tawi-ɣ ḥala s teḥcicin-agi i znuzu-ɣ i meddn deg yibeṛdan! » akka iɣ d-yenna wemɣaṛ-agi i ṣebṛen i myal lmaḥna. Aṭaṣ n yimdanen i tṛaǧu-n D’da Qasi akken asen-id yawi tiḥcicin. Llan widak i ḥemlen ad swen ẓaɛṭaṛ, acku aṭaṣ n lfaydat i yesɛa i tezmaṛt n wemdan, yagi aṭanen n yidmaṛe, lakked waḍu. Llan wiyaḍ ḥemlen ciṭuḥ n teṛẓeg, D’da Qasi yettawi-y-asen-d cciḥ. Wagi ṛẓig dayen kan, tessen-t wid iwumi yettali sukkeṛ deg yidamen-nsen. Wid yekkat lqu daɣen ilaq-asen ciṭuḥ n cciḥ. Ma yella d naɛnaɛ, wagi yettaṛṛa-d taṛwiḥt, imi xelḍen-t medden deg ttay akken ad yelhu. « Akka, ad zenz-ɣ tiḥcicin i medden alaṛma medlen-t wallen. » iɣ-d yenna D’da Qasi yeččuṛen d timucuha. D’da Qasi d-aɛeṭṭaṛ bu teḥcicin, am netta ulac sin !

<p style="text-align: right;">  Syfax. Y 

  
 Ger tayest d usenyif d ammud n yisefra i d-yessufeɣ Mass Fellag Said, deg useggas 2015, ɣer tezrigin El Amel. Ammud n yisefra-a, yerra-t-id Mass Anaris Arezki ɣer tutlayt tafransist. Adlis-a, deg-s 25 n yisefra i d-yewwin awal ɣef temsal n tudert s umata : tayri, timetti, uguren, tasertit akken-nniḍen…atg. Adlis, ad d-as d afessas ula ɣef win ur nessin ad iɣer mliḥ tytlayt taqbaylit imi yal asefru ad t-id-iqabel usuɣel-is s trumit. Isefra-a, kkan-d seg wuguren i d-yessekren Mass Fellag deg temnaḍt-agi n Uẓeffun. Yessuffeɣ-d, yakan, ammud amezwaru n yisefra ‘’Zrureq’’, deg useggas n 2012.

  
 Ass n ssebt 29 yulyu, yella-d wass n twizi, timlilit n tdukli, tuffɣa n yiseɣ i usizdeg n Ugelmim Aberkan i d-yezgan deg tlemmast n teẓgi n Ukeffadu. D leqdic i d-tessuddes terbaɛt « Arraw n Tlelli ». Qrib aggur-aya deg mi i d-berḥen ɣef temlilit-a deg uzeṭṭa inmetti.

 Rzan-d seg rebɛa n tɣemmar n tmurt n Leqbayel, ugar n 500 n n yimdanen i d-yusan, ilmeẓyen, tilmeẓyin, wid meqqren, wid meẓẓiyen maḍi deg leɛmer, tiwaculin, akken ad kkin, ad d-sbeggnen aneḥḍur-nsen deg tuffɣa yelhan yecban tagi. D ass igerrzen i sɛeddan merra wid i d-yusan, temlal tasa d way turew. Dɣa seg wass-nni n lǧemɛa, llan wid yezwaren ɣer din, sɛeddan iḍ-nsen dinna, gan iqiḍunen i yiḍes ddaw ubeḥri ḥlawen n yisekla d waman n Ugelmim yesfan. Ass n ssebt, deg sswayeɛ timezwura, bdan ttawḍen-d wiyaḍ, mi akken i neffeɣ seg temdint n Udekkar, neṭṭef abrid yettawin ɣer din, nettmagar deg ubrid wid ileḥḥun d tirebbaɛ ɣef uḍar, wid i d-yusan s tkeryas, s yifurguten, s yikamyunen, s yimuṭuyen. Llan ula d wid i d-yusan s yiɛudiwen. Tidet i nwala ass-a, adrar yuɣal-it-id sser, yettwakkes-as lweḥc. Aya akk yella-d s tegmat d umbaddal n teḍsa d wazul gar yimdanen merra, s tumert meqqren. Mi newweḍ ɣer din, kullec yettwahegga. Amkan yeččur d imdanen, kullec yella. Di tazwara, yella-d wawal sɣur imsuddsen n temlilit. Syin bḍan lɣaci ɣef kraḍ n yigrawen i ujmaɛ n yiḍuman d wayen yettwaḍeggren acḥal-aya. Yal yiwen, acekkar aberkan deg ufus, syin msefraqen. Agraw yuli metwal tiẓgi gar yisekla ɛlayen i d-yezgan nnig n Ugelmim. Agraw wis sin, iruḥ metwal abrid i seg d-ttɛeddayent tkeryas. Ma d tarbaɛt tis kraḍ, jemɛen-d dinna yakan ɣef tamiwin n Ugelmim Aberkan. Llan wid iɛellqen kra n tɛellaqin (plaques) ɣef yisekla, ttwarunt s tutlayt n Mɛemri, ttwessint ɣef leḥmala n ugama d useḥbiber fell-as. Syin, aṭas n leqdic-nniḍen i d-yellan. Llan wid yecnan s tgambarin-nsen, wid iceḍḥen s lferḥ. Akken kra n wakud, bdan ttawḍen-d yinebgawen n yiseɣ, d inaẓuren, d imyura, d inaddalen i ileḥḥun ɣef uḍar,…atg. Gar-asen tella uletma-s n Lwennas Meɛtub, Malika d mmi-s d kra seg yiɛeggalen n twacult-is; kra n yimyura d yimedyazen; udmawen ixeddmen ssinima; amezgun am Masi Lewhama; Amira Meqrani, tucbiḥt n tmurt n Leqbayel i useggas n 2017, d waṭas-nniḍen. Akken kan kra n wakud, terna-d terbaɛt n yiḍebbalen s lɣiḍa, ṭṭbel d ubendayer, rwin-tt, ceḍḥen yilmeẓyen, zhan wulawen, kksen lxiq yimdanen. “Ilaq ad nili di ttiɛad yecban wagi, d nekni ara d-yefken amedya i useḥbiber ɣef ugama. I tikkelt tamezwarur ara d-aseɣ ɣer dagi, tidet kan ttwaseḥreɣ s ccbaḥa yekseb, d yisekla ɛlayen. Wehmeɣ amek i t-yeǧǧa udabu ur d-yelhi ara deg-s, cukkeɣ amer yezga-d deg tmanaɣt ur t-ttaǧǧan ara akka” I aɣ-d-yenna Dda Ceɛban, i d-yewwin yid-s akamira (caméra), yexdem tugniwin d tbidyutin d yidiwenniyen seg mi yewweḍ ɣer din. Alami d tameddit n wass, yella-d wawal sɣur imsuddsen ɣef yisenfaren i sɛan sya ɣer sdat. Rran daɣ tajmilt i Dda Mesɛudan yemmuten deg useggas n 2016, ameddakkel n ugama, acḥal i iḥemmel adeg-nni, aṭas n yilmeẓyen i d-irebba yid-s ɣef leḥmala n ugama. D nnuba n seksu. Ččan wid i d-yerzan kra n tɣenǧawin i lbaraka, xedmen aṭas n tugniwin n usmekti. Jemɛen-d icekkaren-nni ɣer sin n yikamyunen, kkren ad ruḥen. Alami qrib i d-yeɣli yiḍ, mazal llan wid yeqqimen din, ur bɣin ara ad yekfu wass imgerrez am wa neɣ ad farqen agerruj yecban winna deg tlemmast n udrar. Sɛeddan ass yelhan, nnecraḥen, qessren, ḍsan, cnan, ceḍḥen. A wi yufan ad gtent temliliyin yecban tigi i usnerni n tdukli gar yimdanen, d useḥbiber ɣef ugama i icebḥen i tekseb tmurt n Leqbayel. 

  Khaled Achoui 

  
 Iselmaden imunan, ama d widak i d-yufraren deg temsizzelt yeḍran deg unebdu yezrin neɣ wid i d-yulin seg lejrida n leɛḍil, kfan ass n ssebt iɛeddan aḥric wis sin seg tannant-nsen yebdan yakan ass n 24 deg duǧember yezrin. Azal n 1011 seg wid yesselmaden deg uswir amenzu myagaren deg sin n yiɣerbazen n temdint n Tubiret.

 Wid n uswir alemmas, d tasnawit Mohamed Seddik Ben Yahia i asen-yeldin tiwwura-s i tannant. Deg tneggarut-a, iselmaden tettunefk-asen tegnit i wakken ad mlilen gar-asen, ad mbiddalen tirmitin, daɣ mmugren-d imaswaḍen d yiselmaden ikesben yakan tirmit deg unnar I wakken ad d-rren ahat ɣef kra n yiseqsiyen neɣ uguren i d-mmugren deg tneɣriyin-nsen. Seg wass amenzu n tannant, iselmaden ttasen-d s ṭṭaqa, ḥeddren akk i tangawin i wakken ad agmen kra n tarrayin d ttawilat swayes ara qablen inelmaden. Ma d aseddu n temsirin neɣ n tneɣriyin, iselmaden, usan-d s waṭas n tuttriwin, d ayen i ten-yeǧǧan zeggiren-d s wuguren, uqbel ad walin acu i ilaqen ad t-ẓren deg wass-nni. Seg tama-nsen, imaswaḍen ur ten-ɣullen ara, imi deg yal tikkelt, leddin askasi i waya, imi ḥsan d akken d tifrat n yiɣeblan ara yeǧǧen iselmaden-agi ad ddun ɣer sdat deg umahil-nsen. Seg tama nniḍen, iwulem kan ad d-nesmekti belli tannant n tikkelt-a, tefka tagnit i wid i d-yusan seg berra n twilayt ad ɣren anda bɣan, yeɛni yal wa ad yetbeɛ tannant deg lwilaya anda yezdeɣ. D acu kan, deg tmaziɣt, aṭas i d-yusan ɣer Tubiret ulamma xeddmen deg twilayin-nniḍen. Ɣef leḥsab n umḍan-nsen, ugar n 30 n yiselmaden i ixeddmen berra n lwilaya i iḥeḍren tannant-a. I wakken ad tixfif fell-asen teɛkemt, tanmehla n usegmi n Tubiret telli i wid d tid yebɣan ad nsen deg uɣerbaz tiwwura-s. D ayen dɣa i iɛawnen iselmaden-a, ad tebɛen tannant almi d taggara-s. Uqbel ad ruḥen, tettunefk i yal yiwen d yal yiwet seg wid i d-yusan berra n Tubiret yiwet n turegt n uttekki. Ad d-nesmekti kan belli amecwar-a n tannant, ad ikemmel deg yimuras n tefsut anda ara d-yili usɛeddi n yikayaden.

<p style="text-align: right;"><span style="white-space: pre;"> </span>  Smail. M<span style="white-space: pre;"> </span> 

  
 Ala s ucṛaḍ iwatan i nezmer ad nḥareb aṭṭan n ubeḥri i d-yettbanen s littaɛ di tallit n tesmuḍi gar medden. Ɣas mucaɛ waṭṭan-a am lehlak axfifan, yezmer ad d-yeglu s ddeqs n twuɣa ɣer kra n medden i ɣef isefk lḥal ad ceṛḍen mkul aseggas. D acu-t waṭṭan n ubeḥri? Acu-t ucṛaḍ mgal-ines? Anwi imdanen yeɛna wucṛaḍ -a? D yisteqsiyen-nniḍen i ɣef ara neɛreḍ, ad d-nerr deg umagrad n dduṛt-a.

<p style="text-align: center;"> D acu-t waṭṭan n ubeḥri ? 

 D aṭṭan n tawla i d-yeslalay ubirus n Anflwanza (Influenza) yesɛan ddeqs n leṣnaf. Abirus-a ileḥḥu gar medden s ttawil n tusut, aḍas, amsalam, učči d tissit yesdukklen imdanen. Igellu-d s umata s tawla, ɛeyyu, asiḥḥi n tanzarin…atg. Acu kan, ɣer kra n medden, igellu-d s twuɣa timeqqṛanin i izemren ad ten-ṣṣiwḍent armi d lmut.

<p style="text-align: center;"> Acu-t ucṛaḍ mgal lehlak-a ? 

 D ttawil yettḥaraben si temsalmit i d-yettakk ubirus n Anflwanza. Acu kan, acṛaḍ-a, yettemxallaf seg useggas ɣer wayeḍ imi mkul aseggas yettili mgal yiwen n ṣṣenf mucaɛen gar medden. Ɣef waya, diɣ, llan kra n yimdanen, ur ttafen ara ɣur-s imi ṣṣenf i ten-iḥuzan mačči mgal-is i d-yella ucṛaḍ n useggas.

<p style="text-align: center;"> Anwi imdanen yeɛna ucṛaḍ ? 

 S kra n tmeṭṭut yellan s tadist neɣ win iɛeddan 65 n yiseggasen, win yesɛan kra n waṭṭan yezgan neɣ itessen kra n ddwa yesseɛyayen tafekka, issefk fell-asen ad ceṛḍen mkul aseggas akken ad ḥarben ɣef tfekka-nsen si twuɣa n waṭṭan n ubeḥri imi tazmert n tfekka-nsen tenqes. 

 D acu kan, werǧin ad yili ucṛaḍ ɣer llufan ur newwiḍ 6 n wagguren, wid yellan di tawla tameqqṛant neɣ win yesɛan aḥerbal (Allergie) ɣer ttawil-a n uḥareb.

<p style="text-align: center;"> S wacu yezmer ad d-yeglu wecṛaḍ ? 

 S umata, tallit-is tettɛeddi di liser bexlaf si tegnit ɣer tayeḍ, tgellu-d s kra n tezweɣ deg umḍiq n tyita n tsegnit d kra n walluy n tawla taxfifant i izerrin di sin wussan. D acu, llant kra n tegnatin, cwi kan imi d timexḍa, anda yezmer ad d-yeglu s uḥerbal i d-yettbanen ama s tezweɣ d ucuffu deg uqadum neɣ temgeṛt, atiqqef n nnefs, i izemren ad ssiwḍen ɣer lmut ma amuḍin ur yettusejji ara di lweqt. Ɣef waya, ur ilaq ara ad yili usufeɣ n umuḍin si tzeqqa n ucṛaḍ uqbel 15 n tedqiqin deffir tisegnit-nni.

<p style="text-align: center;"> Taggara 

 Ala s ucṛaḍ n yimdanen yesɛan tafekka yeɛyan i nezmer ad nḥareb aṭṭan n ubeḥri. Acṛaḍ-a, ilaq ad yettili mkul aseggas, imi ṣṣenf n ubirus yettḥazen amdan, yettemxallaf seg tallit ɣer tayeḍ.

<p style="text-align: right;"> Salima dali  

 
  
 vUr iḥemmel ara aseɣzef n umeslay, maca ma yenṭeq-d s yiwen n wawal, ad d-yini yis-s aṭas n tlufa d temsal i win i t-ifehhmen akken ilaq. Wagi d amedyaz ameqqran Amirouche Amwanes i aɣ-d-yerran ɣef kra n yisteqsiyen. Deg tdiwennit-a, ad tafem ayen i d-yenna.

  Aɣmis n Yimaziɣen: D acu-tt tmedyazt ɣur Amirouche Amwanes ?  

 Amirouche Amwanes : Mi ara sleɣ i wawal « tamedyazt », d aḥulfu i yi-d-ikeccmen ad as-ḥulfuɣ. Ayen i d-ḥkiɣ fell-as ahat ur ikeffu. Maca, zemreɣ ad d-iniɣ tamdyazt ɣur-I, d taluft tameqqrant i ttidireɣ di tirga ur nettfakka. Tettak-iyi-d akk ayen ur sɛiɣ ara. Di taddart-iw yufa-tt wallaɣ-iw, tufa-t.

  Wiss ma d kečč i ifernen asefru, neɣ d netta i d-ikecmen deg-k ?  

 Nekk ɣur-i cukkeɣ ur yelli ufran deg waya, imi asefru yusa-d di tazwara s lebɣi-w. Akken ttwaliɣ, kullec yettas-d s leɛtab, axeddim, anadi akked umeyyez n temsal. Ulac ayen i d-ibanen mebla wigi i d-bedreɣ. Ɣas ad yesɛu yiwen tikti, ur tettidir ma ur yeqdic fell-as s wul. Acku ma yestehza yis-s, ur tettdum ɣur-s.

  Tbaneḍ seg wid iḥemmlen ad d-neṭṭqen asefru s tmenna, mačči s ccna. D acu d sser n wannect-a ?  

 D tidet. Nekk ḥemmleɣ asefru ugar n ccnna. Aṭas n tɣawsiwin i yi-jebbden ɣer timenna, imi tesɛa ayen i d-irennun ccbaḥa d lmizan i wawalen i d-yettini umedyaz s tɣariwin d tuɣac yemgaraden. Seg tama-nniḍen, d timenna i smenyifeɣ acku ufiɣ deg-s amek ara sɛeddiɣ izen-inu s wudem amaynut atrar. Imi taẓuri d asnulfu!

  Nerra tamawt i yisental iɣef tessefruyeḍ, nufa tmaleḍ s waṭas ɣer wayen yellan deg usugen d umaḍal uffir s unamek-nniḍen. Acimi ?  

 Asteqsi-agi yeḥwaǧ aṭas n wakud I wakken ad t-nemmeslay, ad d-sfehmeɣ fell-as. D acu kan, zemreɣ ad am-d-iniɣ aya: d nekk i t-yextaren. Yerna mačči d taɣawsa isehlen. Tamsalt-agi, teḥwaǧ daɣen aṭas n unadi akken ad tzemreḍ i luɛara-ines. Am wakken i am-d-nniɣ, taẓuri d asnulfu.

  Ar tura nessen-ik d amaru n yisefra. Yaḍra, yella kra-nniḍen i tettaruḍ ?  

 Ttaruɣ kan isefra. Ahat yella wayen-nniḍen i ttaruɣ tikwal, maca tira-nni ad tt-ǧǧeɣ, ad teqqim kan gar-i d yiman-iw.

  Tessufɣeḍ-d ussan iɛeddan ammud n tmedyazt. Ini-aɣ-d awal ɣef waya…  

 Ih, yeffeɣ-d udlis-inu “Ameksa n tteryulat”. Ferḥeɣ aṭas mi tamedyazt-iw tura aql-itt deg lkaɣeḍ, zemren ad tt-ɣren wid i tt-iḥemmlen. Ẓriɣ d ayen yelhan i xedmeɣ mi d-ssufɣeɣ ammud-nni, imi nekk walaɣ akken ad timɣur teqbaylit ilaq tira. Adlis yettnuzu di Amazon d yal tamurt i win i t-yebɣan. yura s snat n tutlayin: taqbaylit akked trumit.

  Tanemmirt ɣef tririyin. D acu i tebɣiḍ ad t-id-ternuḍ ?  

 Bɣiɣ kan ad asen-iniɣ tanemmirt i wid i yi-d yefkan afud n lemɛewna di lxedma-nni taneggarut “Aḍu d udrar”. Ama d anaẓur ameqqran Idir, Mhana Tigrini, Lɛerbi Muhub d wiyaḍ. Daɣen, ad farseɣ tagnit, ad snemmreɣ wid akk i aɣ-d-yettakken afud akken ad nkemmel. Ad am-d-iniɣ tanemmirt i kem… Tanemmirt-nwen.

  Testeqsa-t Kaisa Khalifi 

  
 Tamdint n Tizi Uzzu, s umata tesfugel amulli wis 37 n tefsut n yimaziɣen, d umulli wis 16 n tefsut taberkant, aṭas n yidisan i d-iheggan ahilen i lmend n usmekti-agi.

 Yella-d usfgel-is ula deg tuddar, amedya n taddart n Tḥanut i d-ismeknan imulliyen-agi ass-nni n sem yezrin 28 deg waggur-agi iɛeddan. Yebda leqdic s 10h00 n ssbaḥ deg uxxam n yilmeẓyen «Yerkal Mohamed» n taddart-agi yellan deg Uwrir. Bdan yilmeẓyen n taddart-agi ahil-nsen seg 10h00 n tssebḥit s temsiken n tfelwitin n teklut d usuneɣ n Massa Hanane Messadane. Tella diɣen temsikent n yidlisen n tmaziɣt, tella-d diɣ tin n yiḍrisen d tmeddurin n waṭas n yimura imeqqranen n tmurt-nneɣ, yecban : Lmulud At Mɛemmer, Mulud Ferɛun, Kateb Yacine, Belaid Ait Ali…d wiyaḍ-nniḍen. Tella-d daɣen temsikent n tgella n taqburt n Leqbayel : seksu, berkukes, lexfaf, lmsemen…atg. Syin akkin, llan-d kraḍ n yisaragen s tutlayt n tmaziɣt, sɣur kraḍ n yimsragen n taddart-agi n Tḥanut. Yezwer-d Mass Abderrahane Kasdi, imeslay-d s umata ɣef umezruy n tutlayin. Syin imeslay-d Mass Adaoun Abdelghani, s wuzzig ɣef tutlayt n tmaziɣt d wayen akk icudden ɣur-s. Ma d asarag aneggaru i yexdem Mass Zaif Salah, yeww-id awal deg-s ɣef wawal deg tutlayt n tmaziɣt, d wazal-is deg teywelt d umeslay. Γer taggara n leqdic-agi, tella-d yiwet n qqaɛet n umennuɣ gar yinaddalen n n waddal n lkarati n taddart n At Brahem.

  Ghani Amazigh 

  
 Uẓenẓun ɣer uẓenẓun i yesalay ufrux lɛec-is, yella deg awal. Akka ula d tamaɣizt, taḥajurt ɣef tayaḍ tesebded iɣerban d yejga ara yeṭṭfen axxam-is. Xas akken d leqrun tekmen ddaw ufezqi n timawit, xas akken d-isaggassen acḥal,  tezdew deg ussu n lbaṭel akked timuḥaqranit, s lebɣi n warraw-is  tewwet s ugarz , yekes-as wajir tuɣal t-ttedu ɣef ifadden-is. Aya yebda di tagara n yisaggasen n 70 asmi kkren id kren  yiɛazamen am Lounis Ait Menguellet, Ferhat, Idir, Mouloud Mammeri, Salem Chaker, Matoub Lounes … akken ad zwin fell-as tindal.  Seg yimir tezraɛ liqqa di lǧedra n tmaziɣt, tebda tesemɣay-d  tiskar  id yettawin iguma. 

 Lsas amezwaru d tajarumt  akked  illugan n tira id as-yega Mouloud Mammeri I temslayt. Leqdic-agi ur nesɛi-ara tamtilt yewwi-d asnulfu n ungal imenza s teqbaylit s demma n Rachid Alich (asfel/ fafa), Said Sadi( askuti), Amar Mezdad( yiḍ d wass).  Ikuftawan-agi imenza,  zuɣren tutlayt ɣer ugni n tira. Di lhejna n waya nnulfan-d  yiɣmisen imezwura s teqbaylit am uɣmis ” amaynut»,” asalu», “tamurt», “iẓuran” d wiyaḍ…

 Si tama nniḍen amezgun n teqbaylit yebda yettefriwis ddew leɛnaya n tidukliwin tidelsanin id yefrurin deg isaggasen n 1990 menbeɛd tulya n tmurt ɣef ayen umu neqqar asget n yikabaren. Di lbal-nneɣ,  neḥlufa bden tthubbun-d leryaḥ ara yefrun lḥeb ɣef allim. Asaru amenzu n teqbaylit “ tawrirt yettwattun” id yettwaksen seg ungal yura Mouloud Mammeri  ɣef yella di lmendad Mass Bouguermouh, yussa-d i lawan  akken id iwakked ɣef aya. Ziɣema tebda tettfeɣ targit! 

 Di tagara n issaggasen n 2000 yenulfa-d uẓeṭṭa n Lweb yefkan affud nniḍen i tutlayt tamaziɣt. Ttawil-agi , ur iɛeṭṭel ara yuɣal  d allal gar ifassen n wid iḥamlen taqbaylit akken ad leqmen i tutlayt igeṭṭumen s wacu ara teǧuǧǧeg. Deg akka nettaf d akken  deg adagen ( sites) neɣ deg yiẓeṭṭa imetiyen ( réseaux sociaux) am Face book neɣ twitter bdan yeqbayliyen  ttemsawalen s teqbaylit bay-gar-asen. Mačči d-izli n yeblugen neɣ n wadagen id yellan i lmendad fkan lemqud i tasekla taqbaylit s yal udamawen-is. Anect-a yakk yenerna seg asmi id yenulfa unasiw Unicode n taqbaylit( clavier Unicode kabyle). 

 I wakken tira a tessɛu udem id as-ilaqen, di lǧera n uḥerkel-agi id nebder , yella-d diɣ tuzna n imawalen( lexiques)  ɣef uẓeṭṭa am usegzawal  “ taqbaylit/ tafransist- tafransist / taqbaylit “ yettwasnen i nezmer ad nnef s ttawil n usaɣwan agi: http://www.tutlayt.net/asegzawal-taf.php . 

 Di tagara-agi gren ɣer uẓeṭṭa n Lweb  yenulfa-d usegzawal amaynut umu semman : « asgzawal imezdi n taqbylit/   dictionnaire  encyclopédique kabyle » . Nezmer a nekcem ɣer usezgawal-agi s ttawil n tansa-agi:

  http://dukabyle.lescigales.org/.

 Asegzawal-agi amaynut yemgared ɣef wiiyad  imi iḥuzz yakk iḥricen n tusna ama di teskla, neɣ tusna, neɣ tanwalt, neɣ imɣan, inziyen, tusna n yiɣersiwen…dayen melba cekk ara yeǧǧen wid yettarun s teqbaylit ad affen kra suturen d awal akken ad sebɣen tikta-nsen s tmeslayt-nsen.

 Amaynut ur yeqqim ara kan ɣer usegzawal, imi tagara-agi diɣ nnulfan-d yiseɣẓanen( logiciels)  i usfti n imyagen n teqbaylit akked  d uqɛad n tucḍiwin  tijrumiyin deg tira s teqbaylit. Ahat d anect-a yakk i yesmendgen imyura am Mohamed Arab Ait kaci akken ad  yesuqel ɣer taqbaylit ungal “ amɣar d illel/ le viel  homme et la mer” n Ernest Hemingway akked d ungal “abarani/ l’étranger”  n Albert Camus. Am akken diɣ id yerra umyaru A.S.H  Rubaɛiyat n Khayyam akked  d adlis n Nietzsche  (akka i yettameslay Zaratoustra/ aini parlait zaratoustra) ɣer tagi nneɣ. Si tama nniḍen ad neff Louni Hocine yesuqel ɣer tutlayat n Si Muhend U Mhend adlis n Khalil Jibran “Nnbi” am akken diɣ id uɣalen kra n yungalen n yemyura iẓẓiyriren ɣer taqbaylit gar-asen : Ahlam Mestghenmi, Azedine Mihoubi, Mohamed Sari, Nouredine Louhal, Taos Amrouche,Hamid Grine.

 Tasuqlit n yedlisen ur telli ara kan s tqebalit,   imi ula d atmaten-nneɣ imaziɣen n Lmaruk kecmen annar agi . Gar yidlisen id yuɣalen ɣer tirifit tagara-agi nezmer ad nebder “Cehrazad” sɣur amedyaz n rrif yettwasnen Karim Kannouf. Melba cekk d anect-a yakk iɣ-yeǧǧan nesflit s uzekka yeǧǧuǧen i tutklayt-nneɣ imi s tidet d wa id abrid-is yettawin  mačči d isuɣan deg izenqan.

<p style="text-align: right;">Ait Slimane Hamid 

  
 Telha tagi ! Yura asaru γef tkellax, dγa yuγal yettwakellex deg-s. Ayen yeḍran i Mass Belaid Namane dayen, ahat, γef wayeg ur yebni ara :’’yekker-as-d creε di tferka-as’’ akken i aγ-d-yenna deg uxxam n yidles Mulud Mεemmri n Tizi Uzzu mi d-yesεedda asaru-agi ines, i d-iεeddan yakan di tilibizyu TV4 s yisem-nniḍen (s tukerḍa). Amek i as-teḍra ?

 Asaru-agi, yura-t Mass Belaid Namane, yesseḍra-t (réaliser) netta meεna yessufeγ-it-id wayeḍ mebla ma yeẓra baba-is u mebla ma isedda-d isem-is.  ‘’Amakar-agi i d-yessufγen asaru inu, ur yi-d-yenna ara. Nella nxeddem akken. Ur ẓriγ ara armi i walaγ asaru-inu di tilibzyu TV4. Iεedda-d ass n 02 deg yulyu 2014. Syin, sawleγ-as, ur i yi-yerri ara. Ruḥeγ ar TV4, ḥkiγ-asen tamsalt u zgiγ-d mgal asεeddi-ines.’’ I aγ-d-yenna Mass Namane. Ula d ONDA testeεref d ayla-s meεna mebla lmeεna,(yefka-aγ-d lekwaγeḍ n ttbut). ‘’L’ONDA tbeggen-d d akken d ayla-w, skelseγ-t uqbel, yakan, γur-sen. Meεna TV4 tkemmel tesεedda-t-id i tikkelt tis snat. Ula d cre&amp;epsilon,; mazal ur tt-yefri ara.’’ Ikemmel yenna Mass Namane.

  Nemlal d yiwen yurar deg usaru-agi, ibeggen-d d akken d ayla n Mass Namane meεna yugi ad d-nader isem-is.

   ‘’Bγiγ lukan ad d-yas ass-a ad d-nemqabal, u ad  iyi-d-yini  i wacuγer yexdem akka ?’’ D wa i d awal aneggaru n Mass Belaid Namane i  yugin ad yamen s tikekkex  xas ulamma yura fell-asent s timmad-is !

<p style="text-align: right;"> Hocine.M 

  
 Yiwen n urgaz n tmurt n Suεudiya yebra i tmeṭṭut-nni ara yaγ ass-nni mi d-tedda d tislit. Γef wakken i d-yenna yiwen uγmis n tmurt-a d akken argaz-a werğin yessin tameṭṭut-a, leεmer i tt-iwala. Ihi, ass-nni n tmeγra mi iruḥ ad as-yekkes acebbeḥ-is neγ aγummu-ines i wakken ad xedmen teṣwirat am leεwad, yedhec deg wayen iwala, yenna-as :’’mačči d kemm i d taqcict ukked bγiγ ad zewğe&amp;gamma,; mačči d kemm i d-xemmeγ deg wallaγ-iw. Ihi, smaḥ, smaḥ kan, aql-i briγ-am.’’ Tislit meskint teṭṭerḍeq d imeṭṭi sdat akk yinebgawen. Aṭas deg-sen iwumi ur εğiben ara lecγal am wigi, nnan-as-t γer wudem-is. Meεna ayen yeḍran, yeḍra.  Ha-t-an ihi, yeṭṭef-iten wayen ay d-snulfan. Imi tḥettimen lximer γef tmeṭṭut, ilaq ad qeblen ayen yellan daxel-is : ‘’am Loto, ḥukk, terbeḥ’’. Yerna imdanen am wigi ad ak-d-inin anda yella ṣwab d lmeεqul ; ad ak-d-ssenzen taγerma-nsen i wakken ad tettuḍ leεwayed-ik. Akken i as-yenna winna :’’ad awen-neggal s tewrirt n Musa, nekni mačči akka ay nga.’’

<p style="text-align: right;">Hocine.M      

  
 Ahad-a iɛeddan i yuɣal ɣur Bab n yigenwan ucennay amezwaru n temnaḍt n Ssaḥel deg waɣir n Bgayet Ɛezdin Berquq, ssebba n yiwen n waṭṭan i t-ilebsen acḥal-aya tura. Ugar n umeslay n umezruy fell-as, d ccna azedgan umi yebges segmi iger aḍar deg tẓuri, Ɛezdin Berquq d win i ḥemmlen aṭas lɣaci n Usaḥel, abeɛda wid n Uweqqas, ɣef ssifat-is n umdan. Ulama yebda ccna d ameẓyan deg yiseggasen n 1970, ideg yecna deg waṭas n tamiwin d tmuɣriwin n Tmurt, armi yessekles tasfift-is tamezwarut deg useggas n 1984. Syin yerna-d tayeḍ sin n yiseggasen ɣer sdat ideg d-yewwi ddeqs n yisakayen ɣef tmetti ladɣa. Tamuɣli-s ɣef kra n tlufa ǧǧan-t ad yeqqim kan d netta, wala ma yuɣ cciɛa s yir abrid. Steɛfu di talwit ay anaẓur!

  M. K. 

  
 Tanmehla n Yidles n Tizi Uzzu akked Usqamu Aɣerfan n Lwilaya ( A.P.W) n Tizi Uzzu, s tallelt n uxxam n yidles Mulud At Mεemmer n Tizi Uzzu, s lemεawna n uxxam n umezgun amniḍan Kateb Yacine, suddsen-d ussan n umezgun wis 7, deg tezrigt-is tis tlata, gan-tt d tajmilt i urgaz n umezgun aqbayli neɣ azzayri s umata Mass Abdellah Mouhia.Ttiεad-agi, ad yili ass n 6 d 7 deg Buğamber 2016. Wid yebɣan ad ttekin deg temsizzelt-a, ilaq ad ilin sersen iḍrisen-nsen n umezgun send 15 deg unbir iεeddan. Yella-d usersi-nsen ama deg tenmehla n yidles d uxxam n yidles Mulud At Mεemmer neɣ deg uxxam n umezgnu amniḍan n lwilaya n Tizi Uzzu. Ma d tukci n warrazen i tlata n yiḍrisen ara d-yufraren deg temsizzelt-agi, ad tili ass n 7 deg buğamber 2016 deg uxxam n umezgnu amniḍan Kateb Yacine n lwilaya n Tizi Uzzu. Ad d-nesmekti kan belli deg tezrigt-agi tis tlala n warraz n Mouhia n wuraɣ i uḍris n umezgun i ifazen, ilaq ad yili yura s tmaziɣt. Ma dayen yeεnan arrazen ad ilin tlata, i tlata n yiḍrisen ara d-yufraren. Yella win n wuraɣ s wazal n 300.000.00 DA, ma d wis sin n lfeṭṭa s wazal n 200.0000.00 DA, ma d wis tlata d win n udrenz (Bronze) s wazal n 100.000.00 DA.

<p style="text-align: right;"> A. A. 

<div> 
  
 Dayen yessefraḥen aṭaṣ! Anaẓur « awaɣzniw » n cna aẓẓayri s yiles aqbayli, Kamel Ḥamadi, yufrar-d i tikkelt nniḍen deg tafaska tis 8 n yidles akked cna aqbayli i d-yeḍran, seg wass n 9 ɣer 14 deg waggur-agi n Γuct, deg wexxam n yidles n temdint n Bgayet! Tafaska-agi iwumi semman: « Cna n teqbaylit ass-a » d ttin i neǧḥen aṭaṣ. Kamel Ḥamadi, deg yissem-is n tidett Lɛarbi Zeggan, d bab n tfaska-agi seg useggas n 2008, asmi tebda s wuṭun-ines amezwaru. Ayen adenini ɣef D’da Kamel drus, acku, netta mači kan d-anaẓur, maca d-aɣerbaz id yessufɣen aṭaṣ n yinaẓuren yettwasenen. Ɣef aya, tenna-d Massa Salima Gawa, tanemhalt n wexxam n yidles n Bgayet daɣen « ttakumiṣirt n tfaska, ayagi: » D’da Kamel d bab n tfaska-agi i nxeddem myal aseggas seg tazwara-ines i d-yeḍran deg 2008! Anaẓur-agi d tigeǧdit ger tigeǧda n cna aqbayli aẓẓayri! « . Akka ihi, tafaska-agi n cna aqbayli tegla-d s waṭaṣ n yinaẓuren ilemẓyen – ama d ttirbuɛay neɣ iman-nsen- i d-yussan seg lwilayat n Bgayet, Tizi Wezzu, Burǧ Bu Ɛririǧ, Ṣṭif, Leẓẓayer tamanaɣt,Bumerdas lakked Tubirett, akken ad xedmen timezizliyin iwakken ad rebḥen arrazen. Akka, azal n 120 inaẓuren ilemẓyen yewten s wayen sɛan deg taɣuct akken ad d-tbanen ger imezwura. Tafaska-agi tbegned aṭaṣ n yinaẓuren yesɛan tigzi lakked lebɣi akken ad uɣalen d-inaẓuren muqren, ar ay refden asafu n yinaẓuren iqburen, akken ad kemlen abrid nsen, imi nutni tura muqerrit, i wid yedren akka tura. Lukan ad nuɣal ɣer Kamel Ḥamadi, anaẓur-agi yecruruqen am yitri deg yigenni n cna, wagi ur yettwassen ara aṭaṣ ɣer tuttwin-agi timaynutin. Dacu kan, yezga-d d-amedya i wid yebɣan ad ruḥen mebɛid deg cna, neɣ deg myal aḥric n tudert, acku D’da Kamel d-amedya n tigzi, d webrid yessufuɣen ɣer tafat. 

<p style="text-align: right;"> Syphax Y. 

  
 Tiddukkla RAJ terra-d lwelha-s ɣer yiɣeblan i d-ttmagaren ilmeẓyen di tmetti. Tessaweḍ tura 24 n yiseggasen segmi tqeddec ɣef yizerfan-nsen, am wakken daɣen i d-tettheggi timliliyin gar tdukliwin-nniḍen. Ma yella d taseddawit n unebdu n tikkelt-agi, d tazrigt tis kuz. Timlilit-agi, teḍra-d di Tici, di twilayt n Bgayet. D MAM.Tour i yesnubegten 250 n yiɛeggalen i d-yusan ɣer tseddawit-agi. D iɛeggalen n 40 n tdukliwin i d-yerzan si 20 n lwilayat. Mlalen-d din gar 24 d 26 ɣuct 2017. Asentel n tseddawit unebdu n useggas-agi d « Ilmeẓyen d uttekki-nsen di tsertit ». Ahil d amerkanti, llan-t deg-s seddis n trebbuyaɛ n uselmed d usqerdec, gar-asen : Tamenzut ɣef « Ilmeẓyen d ttawil n uselmed n ttrebga s umata » i d-yesegzi Mass Ɛmer Yidir d Ɛadel Abdrezzaq. Nanna-d belli yewwi-d lḥal ɣef tnemhalt n ttrebga ad tefk ugar n ttawilat s wayes ara d-agmen ilmeẓyen tamusni. Tarbaɛt tis snat, isedda-tt Mass Naser Zekdun d Mass Abdelwahab Citer ɣef « Leḥkem n yilmeẓyen ». Netni wwin-d awal ɣef uttekki n yilmeẓyen di leqdic n tsertit d wamek ara sɛun awal deg uḍebber ɣef uzekka n tmetti. Tarbaɛt tis kraḍ n Mass Zakaria Belḥerc akked Mass Landar Benharisa i d-yewwi-d deg-s awal ɣef « Ilmeẓyen, tinigt d umuzzu ». Meslayen-d ɣef lḥif d uguren n yiminigen. Ama d wid d-yettasen neɣ d wid yettruḥun, acku tezga yir tmuɣli fell-asen. Di terbaɛt tis kuẓ, d Mass Buǧemɛa Hedwar i d-yemmeslayen ɣef « Ilmeẓyen d ttawilat usiwel ». Isqerdec-d aceqqiq i d-yellan gar ilmeẓyen d ttawilat usiwel : amaṭṭaf, tiliẓri d yeɣmisen. Tarbaɛt tis semmus, messlayen ɣef « Tmeṭṭut tazzayrit d umsawa gar-as d urgaz ». D Massa Crifa Buɛeṭṭa i d-iwwin awal ɣef uguren i d-tettmagar tmeṭṭuṭ, wamek ilaq ad s-yettunefk uzal di tmetti. Acku s izerfan-is kan i tezmer ad tefrari tmetti. Ma d tarbaɛt tis seddis ɣef « Yidles d tnekra n umdan ». D Mass Metref Ḥassan i tt-yessedan, ismekta-d azal tesɛa leqraya d yidles di tmetti, imi d netta i d lsas s wayes ara d-yekker umdan issewqam di tmetti-s. Di taggara, yal tarbaɛt beggnen-d ayen uran, smektan-d leɛyub yellan di tmetti, i wakken yal yiwen ad yekk d amḥadi i twaɣit. Di temlilit-agi, nessegza-d belli ilemẓi, ilaq ad iger afus, wa ad as-ttunefken ttawilat i wakken ad tesɛu tudert-is azal.

  C. D/ Ḥ. A./S.M 

  
 Aṭas i yettraǧun amaynut ɣef tmaziɣt deg unekcum-a aɣurbiz 2017/2018. Acḥal dɣa segmi yekker ucekti ɣef umkan-is deg uɣerbaz d uẓayer-ines amecṭuḥ, meskud ur yettuɛeyyen ulemmud-is d amaran sɣur uɣlif n usegmi. Dɣa, segmi tuɣal d tutlayt tunsibt seg yennayer n useggas n 2016, yerna yemɣur umennuɣ d usuter akken ad tesɛu tmaziɣt deg wakal-is akk allalen i sɛant taɛrabt d tefransist. Maca d ayen i ur d-nelli ara tura ma nwala addad n tutlayt-a deg uɣerbaz. Ulamma nnernan yimeḍqan, acu kan mazal d ameqqran lexsas. Iseggasen-a ineggura dɣa, aṭas i inuḍeḥ Useqqamu Unnig n Timmuzɣa i wakken ad d-iḥelli ugar n yizerfan d yimeḍqan i tutlayt n Mulud At Mɛemmer. Armi d aseggas-a dɣa, ɣef wayen i d-yeddan deg twekla taɣelnawt n yisallen, ara tettwasɣer tmaziɣt deg 38 n twilayin. Ɣer tama n Ayt Smaɛel, nezmer ad d-nini ttwaṭṭfen akk yimeḍqan n uselmed. Am wakken mazal aṭas n wid i d-yeffɣen s ugerdas seg Ugezdu n yidles d tutlayt n tmaziɣt, ariḍa ur asen-d-isaḥ wadag anda ara seɣren. Teggra-asen-d qqimen war axeddim am tuget n wid i d-iteffɣen si tesdawit. Imi tura d amsizwer i d tawwurt tamezwarut i yessekcamen i umaḍal n uselmed, ddeqs i yuysen s uxsar n ukayad-a, ttraǧun kan s ssber. Rnu, ilaq ad d-nini d akken llan yiɣerbazen anda ulac akk tamaziɣt, aɣir n Bgayet d amedya. « Nḥar ad d-nfakk taɣuri ad neqdec. Maca newwi-d kan turagt neḍḥa-d nettḥebbir war aḥbas amkan n uxeddim. Ayen yesḥissifen ugar d mi nella deg waṭas yid-neɣ i tent-yuɣen, netta yella wamek ad ara nesɣer ». D awal n yiwen n yilemẓi yesɛan turagt deg tmaziɣt. Seg tama n yimaswaḍen, yennerna umḍan-nsen aseggas-a ɣer mraw, seld mi t-tuɣ deg seddis ilindi. Wissen d ayen ara d-yeglun s kra n ubaɣur i uselmed n tutlayt n Mulud At Mɛemmer deg Tmurt, ulamma tiɣtas (décisions) ttasent-d seg uɣlif n usegmi. Yewwi-d ad d-nini ula d tawreɣrit (analphabétisme) deg tutlayt tayemmat mazal-itt tressa ɣur yimeqqranen ur tt-neɣri, maca ur d-yili ara wahil ageɛmir n usegmek ara iḥazen akk tiɣiwanin, mačči am win n yilindi, ḥaca yeṭṭef-d timiṭ n Bgayet d Uqbu.

  M. K. 

  
 Amek akken ḥsan merra yimdanen, ibki n teẓgi d yiwen n uɣersiw i yettakken aṭas n ucabeh i umdan, seg ɣersiw-a nuḥen ugar n 260 d asenf, kra seg-sen ṭṭfen-d seg tallit taqburt, kra nniḍen iban-d d amaynut deg umaḍal-a ameqqran…

 Isenfan-a n yibkan yal wa anda ed wamek yettidir ; llan deg qeddac n yidigan daɣen, rnu aɣersiw-a yemgerrad ɣef gma-s s waṭas n tɣawsiwin, ama d tafekka neɣ d ayen nniḍen. Seg yibkiyen-a yella Ucampanzi ihi, win umi nezmer ad as-nsemmi gma-s n umdan s netta s wayetma-s. Wanag, Acampanzi yettakk anzi i ɣur-s s waṭas, yettakk-as ssmamat ugar n yisenfan nniḍen acku anagar netta i ikesben teɣzef n lqedd, imi tettaweḍ teɣzef-is alma d 150 n yisantimen. Nnig waya, acampanzi i yettidiren daxel 21 n tmura n Tefriqt, d amegzu yessexdam allaɣ-is send ad iger deg kra. Amgerrad yellan gar yibki-nni ed umdan drus kan, ɣas ma netta tudert-is deg lexla, lameɛna yettusemma cwiṭ d aɛeggal n twacult-nsen, imi s yisallen i d-kecfen yimnadiyen, netta ila tutlayt swayes yettemsefham akked wakniwen-is, imesli i d-yessufuɣ seg tɣect-is d anamek n wawal ɣur-s, rnan nnan-d dakken lemmer ad d-yefk tagnit i umdan ad yettqessir yid-s dima, yezmer ad d-yenṭeq s umeslay, acu kan tuggdi-ines tesbaɛɛid annect-a. Acampanzi daɣen d win itetten mačči ḥala yiwet n tgella, ulama yettkeṭṭir igumma n tsemhuyin i yettilin deg tẓegwa maca itett imɣan ed yizeǧǧigen i d-iqellaɛ seg ṭṭjur, rnu daɣen kra n yibeɛcan i d-yettesṭaḍ seg ṭṭjur, kifkif s tallelt n ukeccuḍ, skud yettaf tifrat swayes yesmurrus deg ccɣel-is s dduzan. Ula d aẓru yettruẓu yes-s ayen yeqquren, tikwal itett ula d ifrax ed yibkan imecṭaḥ daɣen, ma terra-t tmara. Ma d ayen yeɛnan asefti n uɣersiw-a, kra n twetmin-ines ttɣimant ɛlaḥsab imussnawen tawala n ṭam n wayyuren bac ad d-urwent agrud-nsent, meḥsub qrib tesɛedday-d tawala n tmeṭṭut. Ayen yesḥissifen ɣef uɣersiw-a n ucampanzi, dakken aql-it deg umihi (danger) n tnegrawt, imi simmal yettenqas seg umaḍal ɣef ssebba n twakksa n leɣwabi i yellan d azgen n tudert-nsen, ɣef tmentilt n tmenɣit-nsen seg tama n yiɣersiwen-nniḍen, amedya azrem ed wiyaḍ. Ma d ayen i d-yettakken lɣiḍ ameqqran d amdan i yettekkan deg uggaz n nnger-ines imi yeṭṭesṭaḍ-it-id ula d netta, yettu belli skud d rruḥ i yella, yezdi yid-s izerfan, laḍɣa imi lemmer ad t-ǧǧen ad yidir, ad yesmed semmus n tmerwin n yiseggasen iwakken ahat ad yemmet.<span style="white-space: pre;"></span>

<p style="text-align: right;"> Mhenni Xalifi 

  
 Yella-d waya ussan iɛeddan, d tikti i tceyyaɛ Tdukkla n Yimeɛḍar ed Yimuḍan Idumen Tiɣri deg yiwen n wulɣu i tɛelleq deg kra n yimeḍqan, i win yebɣan ad sɛeddin akk warrac, war tasureft, aseggas aɣerbazan akken ilaq, s uqrab iwatan ara yesfeǧǧeǧen ulawen-nsen. Ad d-nesmekti dakken asiwel-a yella-d ladɣa i walmend n warraɛ imeɛḍar, neɣ imuḍan n kraḍ n yiswiren n uɣerbaz, maca ma yella ttwagrawen-d ddeqs ttfaḍlen-d ɣer taggara, ula d arrac nniḍen yezmer ad sfaydin s tdukkli-ya n ulqaḍ n yiqraben, imi tuɣalin i tɣuri leḥḥment-d (ttaẓent-d) rennunt. I kra n win yebɣan ihi ad yekki deg tigawt-a igerrzen, i yerzan akk inelmaden n tɣiwant n Ayt Smaɛel, yezmer ad yessiwel ɣer walbaɛḍ n wuṭṭunen n tdukkla-ya, am wuṭṭun n uselway-is mass Ɛebdun Smaɛil 0772 41 80 86, i win n mass Zemmuri Yusef 0553 32 55 03, neɣ i win n Ɛebdun Ɛmer 0772 85 76 79. Neɣ ma ulac ad yerzu ɣer uxxam n tdukkla-ya deg wul n tɣiwant. Aya yesɛa tiliset deg wakud, imi yewwi-d ad d-yili send 31 deg wayyur-a n ɣuct deg nella, azemz aneggaru n umgar n yiqraben. Ad d-nefk aneɣmis dakken tidukkla-ya d tilemẓit aṭas, ma neẓra tewwi-d ttesriḥ-ines unsib akkin i wayyur n mayu yezrin, maca seg wass-nni tella d turmidt s ddeqs, rnu war tirmit ar tura, mi tesuddes aṭas n ttiɛadat i ubaɣur n umeɛḍur ed umuḍin. Tikti-ya, akken i aɣ-d-yenna uselway n tdukkla-ya i d-nebder, aṭas-aya nettat deg wahil imi zgan d axemmem ɣef uḥric-a n medden i yellan deg temdaddurt n yiswan n tdukkla-nsen, daymi dɣa ɛeddan fesren-d tiɣri i kra n win yebɣan ad iɛiwen s kra neɣ d kra.

<p style="text-align: right;"> Mhenni Xalifi 

  
 Ttidiren imezdaɣ n temnadt inesman id -yezgan di tɣiwant n teɣzut ɣef lebɛed 12 ikilumiṭren ɣef ugafa tmanaɣt lwilaya n tubiret di leɣyab n waṭas isenfaren unegmu d usizdeg n twenadt nsen , dayen yeǧǧan tiwaculin n taddart-a ad ssutrent ttawilat ilaqen di tudert nsen . D acu kan imḍebren teɛna temsalt ur sawḍen ara ɣer tifrat neɣ s tikci iṣenfaren unegmu i tma-agi , imi ttwaḥermen seg uwenaɛ n temnadt di sfayed seg-s tɣiwant azal n 7 iseggasen-aya fell-as am wakken taɣiwant twekded ahil-agi iwakken ad tɛawed tamuɣli ɣer uḥric-a s uṣenfar ara d- yefken cbaḥa neɣ ara d-yesbegnen udem igerrzen i temnaḍin n teɣzut , Si tama nniḍen ssuturen imezdaɣ s trisiti iberdan rnu ɣur-s asegem n yiberdan imi xesren akk anda ssuturen daɣen s tzeqqa n tujya ara -yesɛun akk ttawilat i- tt-iwilmen akked usumɣar aɣerbaz awḥid i yellan di temnadt-a , Rnu s annect-a četkayen si cedda n waman tisit acḥal ayagi fell-as iwakken ad d-afen tifrat s lɛejlan . ayagi akk d iɣublan d wuguren iten-izedɣen di tmeddurt nsen d acu sɛan asirem seg yimḍebren n tɣiwant iwakken ad d-afen tifrat i wannect-a s tikci iṣenfaren unegmu ara ten-yeǧǧen ad idiren di tegnatin lehna d telwit .

<p style="text-align: right;"> A.M 

  
 Deg tegnatin igerrzen i tekfa teẓrigt tis seddis n tfaska n uqennuc ansayan deg tɣiwant n Ayt Smaɛel, i ibeɛden s wazal n 70 n yikilumiṭren seg waɣir n Bgayet. Seg teldayt tunsibt i d-yellan ass n ssebt mettwal 10:00 seld afsar n temsikniyin n Tdukkla Tadelsant Adrar n Fad ass n sem, ddeqs n warmuden i d-iḍefren. Yella-d ladɣa usarag ɣef « Crif Xeddam amdan, Crif Xeddam anaẓur » sɣur Xeddam Muḥend Ubelqasem. Am wakken temmug tirza i yiẓekwan n Nna Zineb d Nna Taseɛdit iwumi tuɣal tejmilt deg teẓrigt-a. Imi acḥal beddent i tfaska-a n uqennuc mi tent-tuɣ ddrent. Aredqal, imi d-ẓuren yimeḥdar uɣud i tikkelt tis snat, yella-d uberreḥ s yigemmaḍ n umsizwer n uqennuc, ideg i d-yuɣal warraz amezwaru i Massa Ɛerruǧ Faṭma, tameṭṭut n Xalifi. Arraz wis sin, tewwi-t Massa Qerrac Lɛalya, tameṭṭut n Brahimi. Ma yella d wis kraḍ, isaḥ-d i Massa Xaled Yamina, tameṭṭut n Idir. Ma nesmekti-d kra n yisfernan iɣef tsenned tesqamut, ad d-nebder agrurrez n uqennuc, aqqad-is, agerrez n rrqem d ssenf n yizamulen i yettmaggan, akked teqdem n uqennuc.

 S teẓrigt-a tis 6, tesken-d i tikkelt-nniḍen tdukkla n Udrar n Fad udem yelhan i tlawin i mazal ṭṭfent deg wansay-a am zik. Aya d ccan, d asebɣes i kra n tin ireffden azdud d tɛellamt deg temnaḍt n Ayt Smaɛel. Ɣer taggara n tmeddit, bdan lɣaci amsegraw sdat ubraḥ n uxxam n yilmeẓyen, i lmend n tmeɣra n ccna n Malika Yami. Dɣa, ama d nettat ama d imẓawanen-is, gar-asen Ɛellawa Behluli, gerrzen tagnit ɣef teɣzi n wazal n sin n yisaragen s tezlatin akk ifazzen n Crif Xeddam iwumi tuɣal tejmilt deg teẓrigt-a tis 6 n uqennuc ansayan.

  M. K. 

  
 Ilul Malek Ḥud aseggas n 1957 deg At Mlikec. Amur ameqqran seg tudert-is yedder-itt ar tura lwaḥi ed yisekkilen deg umaḍal n tsekla. Nefka-s ilmend n tdiwennit-a ddeqs n yisteqsiyen ɣef kra n tlufa, hata wamek i aɣ-d-yerra !

  Aɣmis n Yimaziɣen : Aṭas n yiseggasen keččini tedakkaleḍ ed tmedyezt. Ahat ad aɣ-d-temleḍ amek iga wassaɣ i ken-yezdin ?  

  Malek Ḥud :  Ahat uwḍent 40 n yiseggasen segmi i d-yekcem uferṭeṭṭu-a n tmedyezt s aqerruy-iw, ar tura mazal izdeɣ-it, ar tura yessutur-d deg-i akken ad kkreɣ ad ẓḍeɣ ifyar. S tmedyezt ttafeɣ iman-iw, ɣur-i tezga d ddwa. Acimi d ddwa? Lufan i ǧǧiɣ ayen d-nniɣ yeqqim daxel-iw, a-t-a 40 n yiseggasen aya, ur d-yeffiɣ ara, talfi ṭṭreḍqeɣ. Amedyaz, teḍra yid-s am ufarnu (volcan), yis-s i d-tessufuɣ ddunit ddemmar-is wanag ad tebbeɛzeq ɣef tikkelt. Tamedyezt, diɣen nerra-tt d tin yettḥuddun tameslayt-nneɣ i d-yettmmagaren atas n wuguren i tt-yekkaten akken ad tenger maḍi. Tamedyezt diɣen d ccbaḥa n wawal, yiwen ur yugi ccbaḥa deg yal taɣult.

  Deg tmedyezt-ik, tɛerrḍeḍ tettḥazeḍ ula d isenfan nniḍen, am tmedyezt n wunuɣen (calligramme) s yisefra-nni « Aseklu » neɣ « Taxsayt ».. . 

 Tamedyezt tamazight tuwi-d fell-as ad tili am tmedyezt tagraɣlant, ad tmasi akk tiwsatin yellan. Ula d imedyazen-is zemren ad d-snulfun kra n talɣa tamaynut. Akken d-tenniḍ ɛerḍeɣ ddeqs n talɣiwin am tmedyezt tilellit ur nelli ara aṭas deg tmaziɣt. Ma d ayen yerzan tamedyezt s talɣa n wunuɣen (les calligrammes) lemdeɣ-tt-id deg yiwet n tannant taseklant i aɣ-gan Mass Ayt Waɛli Naser d Mass Belli Yeḥya, nekkni s yiselmaden n tmaziɣt. Awal yezzi aṭas ɣef umedyaz Guillaume Apolinaire yuran isefra s talɣa-a ladɣa wid iwimi yefka azwel “La colombe poignardée” akked “Les jets d’eau», dɣa seg wass-nni ɛerḍeɣ ula d nekk ad aruɣ akken, isefra ilan talɣiwin, gar-asen: Aseklu, Udi, Aɛeqqa yessawalen, taremmant…Isefra-a, uriɣ-ten amzun d timseɛraq, d tiɣasiwin iɣef d-ttmeslayeɣ i d-ittenṭṭaqen, taggara n usefru tettakk-d tifrat n temseɛreqt-nni…

  Malek Ḥud aql-it ula deg umaḍal n tira timserreḥt ideg i d-tessufɣeḍ ammud n tullisin « Timsirin n yiḍ ». Mmeslay-aneɣ-d ɣef waya… 

 Qqareɣ-as dima, ayen yerzan tasekla tamaziɣt, win iweɛɛan kan kra , yekker ixdem-it acku ma yella neṭṭal ɣer temkarḍit-nneɣ ad tt-naf d tilemt. Diɣen bɣiɣ ad jerbeɣ iman-iw ma yella tewleɣ i tira n tullisin neɣ ala acku deg tmedyezt, ssut i iyi-d-yettuɣalen d ayen yelhan, imsefliden d yimeɣriyen n tmdyezt-iw teɛǧeb-asen aṭa aṭas, nniɣ-as ahat ula d tira-w timsrreḥt akken… Diɣen taɣlaɣalt (écho) i iyi-d yettuɣalen teqqar-d: “yelha wayen ttaruɣ”. Aya irennu-iyi-d tabɣest akken ad kemmleɣ deg ubrid-a…Wissen azekka d ungal ara d-yerzun… Deg unrar-a n tira timserreḥt, bdiɣ amecwar s tira n tmucuha i aɣ d-ǧǧan yimezwura-nneɣ d kra n yiḍrisen imeẓẓyanen, d timɛayin. Sddukleɣ snat n tawsatin-a n yiḍrisen deg yiwen udlis, ssufɣeɣ-d ammud iwimi fkiɣ azwel: “Timucuha akked temɛayin”.

  Deg wammud-a, tserseḍ « tadyant » n Ceɛban deg tazwara. Ad yegzu deg-s yimeɣri aṭas n tlufa, am timmeɣnest n unelmad-nni ɣas yesɛedday aṭas seg wid iḥeqren tutlayt-is… 

 Qqaren-d:”Deg yal amaru yella uqcic yeffren deg-s” Daɣ netta mi ara yekker ad yaru aqcic-nni yeffren ad d-yifrir am zzit ɣef waman. Akken i teḍra, ahat deg-i Caɛban-aqcic yuɣal-d ad yesmektin ayen ahat nedder, ayen i ineǧren abrid i d-nuɣ i nettaɣ ar tura. D tamuḥeqranit-nni ur nezmir ara ad nawi i aɣ-yerran akka i nella akka tura: D imedyazen, d imyura n tmara…

 Atan ad d-sneṭṭqeɣ Caɛban-aqcic, deg yiwet n tukkist tamecṭuḥt n tullist “Temẓi n Caɛban: “yebda yekkat deg-i yiwen n unemhal n temharsa n yimuras n Sṭif amzun yekkat aɛdaw-is neɣ tacekkart n rrmel am ubunyaw .Kra din imi s-nniɣ nekk d Amaziɣ”. A-tt-an temẓi n Caɛban. Ayen i iyi-iǧǧan uriɣ aḍris-a s tutlayt n yemma, s Teqbaylit, ahat d tiririt i unemhal i iyi-iwwten mi as-d-nniɣ tidet: nekk d Amaziɣ. Ẓriɣ inuda ad ineɣ deg-i timmuzɣa”… Ladɣa d zzit i yerna ɣer lkanun.

  Tenniḍ deg yiwet n tdiwennit « win yebɣan tamaziɣt ad yeldi ablug ». Iban d acu d iswi n tiɣri-ya… 

 Akka tura, tira n tsekla s tutlayt tamazɣt, ttwaliɣ-tt d yiwet n tigawt tamaɣnast. Awal nennum nettberriḥ s yis-s “Wi bɣan tamaziɣt, yissin tira-s», amzun yeǧǧa-t cwiṭ wakud imi ahat nbeddel-it s wa: “Wi bɣan tamaziɣt yeldi ablug”. Kra n lweqt akken nettnadi ad nissin, ad naru tutlayt-nneɣ i nessen ad nemeslay s wudem agmawan. Seg yimiren ar tura nuɣal nessen ad naru, nelmed ilugan n tira n tmaziɣt, ihi ilaq ad nɛeddi s aswir unnig: Afares deg yal taɣult, tasekla, amezgun, sinima… Ilaq diɣen aseqdec n ttawilat-a n Internet, awudu kan ad yili i lfayda n tmaziɣt. Aṭas i yettarun ur ufin ara amek ara ten-nissin. Iblugen d allalen swayes nezmer ad ten-id-nessufeɣ seg ṭṭlam ɣer tafat, s wakka ala tamaziɣt ara innernin. D ayen i xedmeɣ deg yunyu 2010 ar ass-a, Ldiɣ ablug, semmaɣ-as “Aghucaf», tansa-ines d ta: aghucaf.wordpres.com , daxel-is ttarraɣ akk ayen ttaruɣ, ama d iḍrisen n tmedyezt, ama d tullisin, ama d timucuha, ama d awalen inmudag neɣ aẓeṭṭa n wawalen. Akka tura rezfen-d ɣur-s azal n 49500 n yinerzafen seg 65 n tmura n ddunit, tuget seg-sen seg Lezzayer, Fransa, Marikan, kanada, lmaruk, …. Kecmem ɣur-s ad twalim.

  Imi aql-ik d aselmad n tmaziɣt, tettwaliḍ lexsas i d-tettmagar deg uḥric-a n uselmed?  

 Imḍebbren n tmurt-nneɣ, ččan-as lḥeqq-is i tmaziɣt, ar tura tetten-t, amzun tuwi ddnub… Cwit n wazal ur as-t-fkin. Akeččum-ines s aɣerbaz d tiririt tasertant i Yimaziɣen n yiwet n tallit, d aya kan. Tɛedda tallit-nni kan n usuter n tmaziɣt s zɛaf, uɣalen yimdebbren-nneɣ akken llan deg tidet. Ur ttawin ara Imaziɣen deg wulawen-nsen akken ad ḥemmlen tutlayt-nsen tamaziɣt, dɣa kkaten akken ur tettaf ara akk iman-is, ssuɣen-as abrid n nnger, ma d nekkni nugi ad nefhem aya.

 Tamaziɣt d nettat i d taneggarut deg uɣerbaz, ifent-tt akk tangiwin-nniḍen, asrag (horaire) i as-fkan anda teddiḍ d win ur nwulem ara i ulmad (gar 12 d 13, neɣ tameddit maḍi mi yeɛya akk unelmad). Miḥyaf tga tneɣlaft n usegmi mgal tamaziɣt deg ukcemhil (recrutement) n yiselmaden n tmaziɣt d temsalin niḍen d ageɛmir akken teqqarem a M’Henni. Aḥric n yiselmaden ara d-yernun aseggas i d-iteddun s iɣerbazen ur iɛedda ara 1% ya ɛaǧaba ya Rebbi.Tixettalin mačči d yiwet, maca inemladen ɣas ttmmagaren-d uguren i d-bedreɣ, d lferḥ-nsen mi ara d-taweḍ ssaɛa-nni n tmaziɣt. Din d tikli tagmawant i d-yettuɣalen, d tin akken i lemmden seg wasmi i tebda ddunit. Rnu diɣen iselmaden, ur ttakken afus la deg tutlayt la deg yinelmaden, xeddmen nnig n llazem. Annegzi aɣurbiz (échéc scolaire) yekka-d seg uselmed n warraw-nneɣ s tutlayin tiberraniyin (taɛrabt d tefransist), iswi-nneɣ amezwaru d aselmed n Yimaziɣen s tmaziɣt seg tazwara alma d taggara…Tamaziɣt, iwakken ad as-d-yuɣal ccan, ad tettuneḥsab am tutlayt taɛrabt neɣ xir ilaq ad d-yuɣal umennuɣ s abrid, s tuddza n yiḍarren akken ma nella ara tt-yerren d tunsibt. Mi tuɣal d tunsibt ad nbedd ɣer yiri-s alama tuwi-d akk izerfan-is akken ma llan.

  Aṭas i tgiḍ d isefra n tejmilin i yimeɣnasen. Akken i d-yettban sɛant azal aṭas tejmilin-a ɣur-k ?  

 Kra n win i d-yefkan kra i tmaziɣt deg tal taɣult yuklal ad as-nerr tajmilt akken ad t-nesnemmer ɣef wayen akk yexdem. Mačči atas aya i tekcem tmaziɣt s aɣerbaz, aɣerbaz-nneɣ zik d lkanun i d-yessenṭṭaqen imɣaren-nneɣ, berrun-d i taḍunt n tmucuha, n temseɛraq, n yinzan , n temseḍsa, neɣ awalen n yal ass… Imi yeddrem lkanun-nni, icennayen, imyura, imedyazen d nutni i yuɣalen d iselmaden n ugdud, rennun afud i tutlayt s usnulfu n yiḍrisen. Ma nger tamawt, ad ten-naf akk d imeɣnasen imeqqranen, llan kra deg-sen fkan tudert-nsen i tmaziɣt. Tuwi-d fell-aneɣ ad ten-id-nettmekti tal tikkelt akken ad ḥsun ur ten-ntettu ara akk, zgan deg wulawen-nneɣ… Nekk ttarraɣ-asen tajmilt s usefru…

  Tusiḍ-d gar wid yewwin arraz deg temzizzelt n tullisin i d-tesuddus tesbeddit tiregwa d tajmilt i Belɛid At ɛli. Ahat d awal ɣef Tregwa ed wamek tettwaliḍ timzizzliyin yecban ti ?  

 Deg tazwara ad ak-iniɣ i kečč a Mhenni d Samia: Ayuz d gedha ɣef warrazen deg tira n tullisin i tuwim. Ayuz d gedha i Tesbeddit Tiregwa i d-yettheggin ccɣel-a. Tiregwa, asuf-ines d targa, am wakken yeqqar wanzi-nni: “Argaz d targa, tameṭṭut d tamda” neɣ wayeḍ “D tiregwa timecṭuḥin i d-yettakken isaffen imeqqranen”. Daɣ netta, Tisbeddit Tiregwa d asif ameqqran i d-yettagmen aman s waṭas i tmaziɣt akken ur tettɣar ara, ur tettkaw ara, ad teqqim dima d tazegzawt. Aṭas i yellan am nettat ama deg wakal n tmurt ama berra i tmurt. Yiwen uɣbel i tent-izedɣen: d tamaziɣt d waddad-ines, ttnadint dima ad yelhu. Nekk s timmad-iw ad snemmreɣ aṭas aṭas merra iɛeggalen n tesbeddit-a ɣef wayen akk xeddmen deg tal taɣult akken tamaziɣt ad taf iman-is.

 Asuddes n temsizzelt taseklant Arraz n tullisin “Belɛid At Ɛli” d win n ungalen “Racid Ɛellic” d ayen igerrzen aṭas imi kra n win tezdeɣ tira ad yekker ad yaru, ad d-yesnulfu s tmeslayt i d-yeṭṭeḍ ɣer yemma-s, dɣa ad yettnadi ad tt-yerr am tid yeddan asurif ameqqran deg tsekla.

  Tanemmirt a mass Malek ḥud, d acu d awal-ik n taggara. 

 Ad fakkeɣ awal-iw s usnemmer ama kečč a Mhenni ama i Uɣmis n Yimaziɣen. Ad d-iniɣ diɣen amek i ttwaliɣ azekka n tmaziɣt. Azekka-s d win ara yeǧǧuǧǧgen nezzeh, yerna akken i ilaq. Ayen i d-qqareɣ akka, umneɣ-t almi i tent-ugiɣ acku anzi i ḥemmleɣ nnig wiyiḍ yeqqar: “Ayen tebɣuḍ tekkeḍ ay iḍ d ulaqrar ad yali wass.”

<p style="text-align: right;"> Yesteqsa-t: Mhenni Xalifi 

  
 Mi ara tleḥḥuḍ deg ubrid i d-yenjer Dda Lmulud, ala lebɣi i ukemmel ɣer sdat ara tesɛuḍ; ala tiktiwin ara d-yettmarayen ɣef uqerruy i ubaɣur n yidles. Ɣef waya i d-tesker Tdukkla Tadelsant Adrar n Fad n tɣiwant n Ayt Smaɛel arraz n tullist ifazzen ɣef yisem n ubabat n tmaziɣt, nnig umsizwer n tmedyezt i d-yennulfan deg 2003. S umtawa n yakk iɛeggalen , yusa-d umaynut-a I wakken ad iressi aqeddic i d-yettilin, d wawwaḍ ɣer yiswan i tneyyec tdukkla segmi i d-tlul 23 n yiseggasen-aya ɣer deffir, gar-asen aseḥbiber ɣef tutlayt, aḥraz d usnerni n yidles azwaw, amaziɣ s umata. Dɣa, ɣef yisallen i aɣ-d-yewwḍen, ad d-teffeɣ tiɣri i tikkin deg teẓrigt-a tamenzut deg kra n wayyuren i wid yettwanasen imru s tutlayt i d-yeṭṭeḍ. Ma yella d tafugla n tikci n warrazen, ad d-tettili yal meɣres deg Udrar n Fad, i lmend n tfaska n tmedyazt tansayant.

<p style="text-align: right;"> M. K 

 
  
 Seld 9 n yiseggasen n uraju, imawlan n tmezduɣin 50 LSP ɣelqen abrid Ass-nni n lexmis yezrin, imawlan n tmezduɣin 50 LSP n temdint n Uqbu, ɣelqen abrid aɣelnaw wis-26, mebɛed 10 n yiseggasen n uraju i wakken ad kecmen ɣer tmezduɣin-nsen, ’’ Imdebber n tkebbanit yestukelfen s lebni n tmezduɣin-agi LSP, yugi ad ikemmel lxudma di tmezduɣin-agi i wakken ad ifek tisura i yimawlan-nsent ma yella ur d-rnin ara adrim . ¨Xas akken ssuma n swayes itent-uɣen msefhamen fell-as di tazwara yerna yettujerd di lkaɣeḍ i stenyan, azal 200 melyun sentim i uxxam lexlas ’’ i d-yenna uselway n tdukla n yimezdaɣ . Ugur–agi, d aqdim, seg wasmi ḥebsen lecɣalt n lebni imiren ibdan yimawlan n tmezduɣin-agi ikeččem-iten unezgum . Bdan tazla, uran i lwali…atg. Uran tabrat i uneɣlaf n tmezduɣt. Ayen yesserfan tiwaculin-agi, d taɣuzi n ubrid yettawin ɣer tewwurt n lbatimat-agi sɣur takebbanit i tent-ibnan. Dɣa, fɣen-d imawlan-nsent s abrid, ass-nni n lexmis, i wakken ad d-beggnen lɣiḍ-nsen. ‘’Mačči d imsebriden i nebɣa ad nḍur s uqfal-agi n ubrid , i kra n tsaɛwtin , ad aɣ-surfen kan, d arraw-nneɣ i nebɣa ad nesdari , naɛya di lekra ‘’ i d-yenna Abdenour benhamouche d yiwen n uɛeggal n tdukli n yimezdaɣ . Ad yeqqim usirem n tifrat iɛellaq , ma d imezdaɣ gezmen-tt di rray ur ttuɣalen ara ɣer deffir alama kecmen timezduɣin-nsen . 

<p style="text-align: right;"> B.Benhamouche 

  
 Yiwen umɣar isa si warrac d teqcict ibɣa ad iẓer anwa i iḥercen. yiwen wass, kkren-d warrac ssbaḥ zik, swan n lqahwa, ffɣen ɣer lexla. Yiwen iruḥ ad yeks, wayeḍ iṛuḥ ad ikrez, ma d taqcict-nni teqqim deg uxxam. Tessuli sin n yiẓedwan, tseww u texdem ccɣel n uxxam. Tameddit mi d-mlalen deg uxxam isteqsa-ten baba-tsen d acu xedmen ass-nni. Inṭeq-d yiwen seg warrac-nni yenna-as: ass-agi wwiɣ lmal ɣer yiwen umekkan iččur d leḥcic, ččan armi ṛwan, rniɣ ḥucceɣ-asen-d leḥcic. Inṭaq wayeḍ yenna: ass-agi, wellah a baba, xas yeqqur wakal, ulac aman, kerzeɣ urti llah ibarek d ameqqran. Inna-as i yelli-s: i kemm a yelli d acu txedmeḍ? Tenna-as yelli-s: nekk a baba ulac acu i xedmeɣ, ẓdiɣ kan sin n yilawen dayagi. Inna-yas: ṛuḥ a yelli ad am-t-id-ǧǧeɣ akka si tmeṭṭut ɣer tayeḍ, anida tella tmeṭṭut ur yettali cɣel. Teffeɣ teqcict-nni ɣer tala, teḥka i tiyaḍ ayen i s-yenna baba-s. Nnant-as: d ddewessu a tinnat, ta ad tt-id-tettaǧǧa i tayeḍ, cɣel-is ur yettali. Tuɣal-d s axxam, teffeɣ ɣer tmazirt teqqim din tettru tettru… Tekkes-d iffer n texsayt tebda la teṭṭebbiq deg ufus-is u teqqar: wellah ad xedmeɣ kra swayes meqqar ara yi-d-ttadren medden. Ssbaḥ zik tekker, tena aẓeṭṭa. Mi d-yekker baba-s iwhem deg-s yenna-as : dacu ara txedmeḍ a yelli ssbaḥ zik? Tenna-as: a ẓeṭṭeɣ abernus a baba. Tẓeṭṭ, tẓeṭṭ, nettat tettwali ɣer yifer-nni n texsayt. Ass-nni mi yekfa ubernus, tella lǧanaza di taddart-nni. Akken ikker baba-s ad iffeɣ ad ieẓẓer deg uxxam lǧanaza, tenna-as yelli-s suffeɣ abernus-agi, a-t-n-ifukk. Iffeɣ urgaz ad ieẓẓer, ilsa abernus-nni. Icḍaḍen-is annect-ilaten, iḥar amek ara asen-ixdem. Yewweḍ, iqqim. A win d-yeqqimen ɣef tama-s ad as-yini jebden si tecḍaḍt-a ad tɣummeḍ. Akken alammi dlen meyya. Dlen, ɣummen maca yiwen ur as-yenni anta i t-yeẓḍan abernus-a. Akka, ula tura ccɣel n tmeṭṭut, yiwen ur t-id-ittader.

<p style="text-align: right;"> Ramdane Lasheb 

  
 Ussan-a ineggura, awal yuzzel deg yimawen γef ubeddel i d-yedran deg tneγlift tamezwarut anda Abdelmadjid Tebboune yettwakkes mbeɛd 98 n wussan kan segmi yettwasbedd i wakken ad d-yuγal deg umkan-is Ahmed Ouyahia. Leryuy ggten, mgaraden, ama seg tama n uγref neγ ahat seg yisertiyen.

 Akabar n FLN, yenna dakken : « Aselway n tigduda yessexdem lğehd i as-yefka lqanun i wakken ad isbedd win i as-yehwan. Ur yeffiγ ara i wayen yellan deg tmendawt ». Ikabaren-nniḍen, awal-nsen ibedd γef lḥers i yettidir udabu d wayen i t-yeğğan yexdem abeddel-a. D acu kan, tamuγli tezzi s waṭas γer win i d-yuγalen, imi tuget n yimdanen ugaden amer d leḥris i ten-yettraǧun. D tidet, wulfen medden d akken Ouyahia d win ur nqebbel ara asuzzer n tedrimt deg wayen ur nelli ara d amsezwer. Ɛeddant yakan tlufa, mi akken yella lḥers meqqer γef tmurt, netta i d-yusan i wakken ad tt-id-yessufeγ seg wanu. Ass-a, tililit-is d aneγlaf amezwaru, iban d akken d tilufa iɛewqen iwumi ara yefsi ccedd. Ahat nezmer ad d-nebder ukkuz n temsal i t-yettraǧun ass-a Ahmed Ouyahia anda ilzuzen neγ sselɛa yellan tettwarhen deg yisugan ad d-teffeγ γer leswaq, imi yekker uhetwir fell-as di lawan n Tebboune. Taluft tis snat, d tin yerzan aheggi i tefranin n waggur n wunbir i d-iteddun, imi d asiher s wazal-is. Timlilit ara yesdukklen imɛelmen n lerzaq, anmalu yettḥaraben γer yizerfan n yixeddamen d udabu d asiher meqqren daγ i yettrağun Ouyahia, anda iwulem ad d-yeffeγ s yigemmad ara yesğehden axeddam deg tudert-is. Taluft-nniden, d tin yerzan aṣaduf n tedrimt ara d-yilin deg useggas n 2018, imi fell-as i bnan akk yisenfaren n tmurt. Akken yebγu yili lhal, Ouyahia, yeṭṭfen yakan lkalafa-agi i tikkelt tis tlata di 22 n yiseggasen, yeḥsa acu iwulmen deg lawan yecban wa.

  M. S. 

  
 Ɣas ma yal tasemhuyt, tettili-d lɣella seg ṭṭjur yemgaraden, ama d tid i d-yettarwen igumma, neɣ d tid n wayen-nniḍen i d-yettakken ayen yettwaččayen am ugusim d lluz, maca seg useggas ɣer wayeḍ, simmal tettenqas lɣella-nni. Dɣa ma nmuqel i yiḍelli iɛeddan d wakud n wass-a, ad d-ixemmem kan yiwen d akken deg yiseggasen i d-iteddun, ad d-tuɣal lɣella qrib ad tfak deg tferkiwin. Aṭas n tmentilin i yellan deffir uɣilif-a yesḥissifen. Gar-asen ad d-nebder temɣer n kra n ṭṭjur i yessenqasen tarawt seg tsemhuyt ɣer tayeḍ, akked wuguren n waddad n ugama d wakal ideg ttidirent ṭṭjur-nni. Maca aɣilif ameqqran yekka-d seg umdan i yeǧǧan seg wacḥal-aya llhu d ṭṭjur d wuẓi-nsent, ur neḍfir aqeddic n yimezwura-nsen i mazal yettak-d ar ass-a lfayda imi iban d akken ur yettdum kra i lebda. Iban daɣen belli ayen yettruḥun yettili-d wayen ara t-ixelfen. Acu kan, aṭas n yimezdaɣ n usamar n Bgayet i yestehzan seg zik deg ccɣel n wuẓẓi, d ubaɣur i yettwawfayen seg-s. Win yerran lwelha i lɣella-a i yettenqasen, i qrib ad tenger, ad yeɛqel timḍerrit i d-ilulen ɣur wid i yennumen meggren-d aṭas, teṭṭfen i nutni, rennun snuzuyen i wid-nniḍen ur nesɛi ṭṭjur i d-yettarwen lɣella-nni. Armi ula d imdanen i yettaɣen, yewɛer-asen lḥal ad afen win ara asen-yessenzen seg wakken ur yesɛi nnig n wayen iwumi yesra. Neɣ ma ufan s uḥebber, ilaq ad xellsen s leɣla bac ad aɣen ayen beɣɣun, am ugusim iwumi tettzid ssuma imi yuqa. Dɣa, ɣas ma taggara-a, bdan drus n yimdanen ttakin-d seg tɣeffal i ten-yessegnen, tessettu-asen ayen iɣef ilaq ad cfun, d wayen i yessefk ad t-ḥerzen. Ulamma uɣalen teẓẓun ṭṭjur, meɛna ad yeqqim lexsas skud mazal tḍul lɣella n ṭṭjur-nni i yettwaẓẓan s uɛeṭṭel.

  Kaissa Khalifi 

  
 Ass-nni n lexmis ɣef 13h00 n uzal, i tebda tmeɣra n ccna n tallalt yettwaxdamen deg Uxxam n yidles Lmulud At Mɛemmer, i lfayda n ugrud-agi Mouloud bab n 25 n wagguren. D tameɣra i d-thegga tiddukkla tadelsant Tirza n Tizi Uzzu, s lemɛawna n waṭas n yidisan yecban: Tanmehla n yidles n Tizi Uzzu, Axxam n yidles Lmulud At Mɛemmer, Taneɣlaft n yilmeẓyen d waddal, Asqamu aɣerfan n lwilaya (APW), taɣiwant n Tizi Uzzu akked tin n Ain Zaouia, tin Draa El Mizan, d tin n Frikat…atg. Agrud-agi n 2 n yiseggasen deg lɛemer-is, yuḍen s yiwen n waṭṭan iweɛren yerna yeqlilen, yettwassen s yisem (Spina Bifida), iduwa tikkelt tamezwarut deg tmurt n Tunes, maca ur yufi ara ɣur-s. Tura ilaq ad t-awin ɣer Fransa i wakken ad idawi. Ha-t-an akka tura deg sbiṭer n Draa El Mizan, yettmeɛbar akked lmut. Ussan-agi iɛeddan rzan ɣur-s ɣer sbiṭer-agi, kra n yiwudam n yidles yecban: tanemhalt n yidles Massa Gouméziane Nabila, akked waṭas n yiɛeggalen n tiddukka-agi Tirza, yecban Djamy Kerdja, Samir Bouakline, Fatima Kaci, akked uselway n tiddukkla-agi Mass Kader Bouacherine. D tameɣra ideg ccnan 20 n yifennanen yecban: Malik Kezoui, Rabah Oufarhat, Djammy Kerdja, Si Lakhal, Farid Gaya, Youcef Guerbas, Rachid Hamouche…atg. Anekcum yella-d s 300 DA kan, d azal uzmil (prix syomblique). Ad d-nesmekti belli, tiddukkla-agi Tirza, tlul-d ass n 18 deg waggur n dujember 2013, deg Uxxam n yidles Mulud Mɛemmri. Gar wayen texdem, timsizzelt n tira d tajmilt i Lwennas Maɛtub deg 2014. Tajmilt i umedyaz Ben Hanafi deg 2015 akked tejmilt i Rabah Oufarhat deg 2017. Mass Bouacherine, aselway n tiddukkla-agi yenna-d: “ ad snimmreɣ aṭas imɛiwen-nneɣ i d aɣ-d-yefkan afus n tallelt ladɣa Massa Kemmar d Massa Gouméziane akked Mass Ould Ali Lhadi…atg. Nhegga-d tameɣra-agi i lmend n ugrud-agi i d aɣ-iɣaḍen seg tikkelt tamezwarut mi tenwala deg sbiṭer, nessaram-as ccfa s lemɣawla ncallah ad yuɣal ad ibedd ɣef yiḍaren-is. Tameɣra-agi tɛedda deg tegnatin yelhan aṭas, ulamma ulac aṭas n lɣaci maca nekni nenna-d ad nɛiwen s yidrem i d d-nejmaɛ agrud-agi Mouloud”.

  A. A. 

  
 Ɣer tama n rreḥba t-is snat n ssuq ( foire) n zzit n uzemmur id yellan deg Tizi-Wezzu zdat n teḥnayt n uxxam n tɣiwant aqbur si 15 ɣer 22 deg aggur n meɣres s ddemma n umezday n tfellaḥt n Tizi Wezzu , axxam n tannuzt n Tizi-Wezzu, axxam n tinzi( artisanat) n Tizi Wezzu akked usqamu n Lwilaya n Tizi- Wezzu , tella-d gar-nneɣ akked Mass Dahmane Cherif asefrak( gérant) n tkwebbanit taciṭa n tzemmurt ( branche d’olivier) yesɛan adeg( siège/site) deg At Jennad timlillit -agi deg id newwi awal ɣef lɣella n uzemmur akked iɣeblan icudden ɣer tanafrast( production) n zit n uzemmur deg tmurt n Leqbayel.

  Amek i d-yufa iman-is Mass Dahmane Cherif deg uḥric-agi n taafrast n zzit n uzemmur? 

 Tisin-iw ɣer uḥric-agi n tfellaḥt yesɛan azal meqqren ur d-yelli ara s ugacur imi aya werteɣ-t ɣef imawlan-iw yellan deg unnar-agi si zik n zik. Lejdud-iw xedmen deg uzemmur seg useggas 1830 ɣer ass-a n wussan. Zik s wudem aqbur (lemɛinṣrat tiqdimin) nekni tura nerna-d allalen atraren akked d tmuɣli tadamsant ɣer cɣel-agi. Nekni nella seg imezwura i d-skecmen timacinin timaynutin yeɛnan afres ( production ) n zzit n uzemmur , am akken d nekni id imezwura i inudan as-fkan udem atrar s tawil n timmumit-ines(mise en bouteille ) ddaw ticreṭ( marquee/ label).

  Sani tessaweḍ tanafrast n zzit uzemmur taggara-agi? 

 S umata yuɣal-d wazal i lɣella n zzit n uzemmur, a sbedd-i rreḥba yecban tagi ( tafeska n zzit n uzemmur) akked izumal n yemdanen id rezzun akken ad walin acu id nhegga d yiwen walɣuɣ id yessebganen amek terza taluft lɣaci. Tamsalt tella-asen deg ul. Akken simmal ad tt-nerni lqima n zzit uzemmur ilaq ad ddukklen iɣallen, acku zzit n uzemmur d yiwen uferdis di tdamsa i zemren ad yawi aṭas n reẓq i tmurt wakali…

  Awal d kečč i t-id yenan s timmad-ik, tadamsa. Meɛna nekni nettwali d akken di tmurt-nneɣ ulac win srebḥent tizemrin-ines. Acu id ssebban waya ? 

 Ayen yeǧǧan , di tmurt n leqbayel, ur serbaḥent-ara tizemrin bab-nsen-t d imdebṛen( isekf ad nini imdegren) terza taluft n tfellaḥt, imi lqidaṛ deg ara ldin tiwwura i uɣellet n ṣṣenf agi n tfellaḥt s wudem atrar, nitni zgant d iɛakkir mgal a mteddu-ines deg ubrid n yimal. Nekni yellan deg annar mačči d yiwen ugur id nettmagar akken lɣella-nneɣ a tesɛu ticreṭ-ines( label) s w acu ara ttettwassen akked d taɣra-ines ( qualité) s wacu ara tettweɛqel. Ilaq a n ẓẓer belli lbenna n zzit ur teɛdil ara si tama ɣer tayeḍ. Amedya zzit n At jennad yesɛa ṛṛuḥ-is, win n At Ɛabbas daɣen… Ɣef aya iswi-nneɣ ad nessiweḍ ad tuɣal zzit deg tiqraɛtin s lqaleb-nsen-t , s ticret-nsen akken yal zzit yellan ad tufrar, a tt-ṭṭef amkan-is di ssuq aɣelnaw , yerna ( ayen ala?) a tt-namer zzit n tmura nniḍen di ssuq agraɣlan. 

  Si melmi i tebda takwabbanit- -nwen leqdic-agi?  

 Nebda cɣel-agi n usiǧǧew n zzit s wudem atrar dge useggas n 1987. Nniqal negga ṛṛeḥba di temdint n Freha. Tura ɣer-nneɣ qrib 20 isaggsen deg abrid-agi. Lebɣi-nneɣ d amek ara s nner azal i lɣella-agi, ad teffeɣ seg udem-is aqbur neɣ amensay (traditionnel) akken as nelli abrid ɣer tannuzt tagraɣlant (commerce international). S w akka ara tenerni tafarest (production) n zzit yerna ad tawi lfayda i wid is yellan di lmendad( imawlan n tizemrin akked imawlan n lemɛinsrat d wid yettarran zzit ɣer tiqerɛunin). 

  Wissen dɣa ṛṛeḥba am tagi id yellan dag-i deg Tizi-Wezzu ma teskfa i wakken ad terr azal i lɣella n zzit n uzemmur…amek id abrid akken a naweḍ ɣer iswiyen-agi id bedreḍ..  

 Yella ssuq n daxel , win n tmurt .. timliliyin am t-igi ilaq ad ɛumen-t akken a nḥaz yal tama di tmurt. Akken medden ad ferzen gar leṣnaf n zzit yellan.Aya di tazwara. Sin akkin ilaq daɣen a nekcem rreḥbat tigraɣlalin akken leǧnas nniḍen ad isinen azemmur–nneɣ, zzit n tmurt-nneɣ. Nekni s tkwabanit-nneɣ nekcem yekka di leqdic-agi usefhem akked usbuceɛ. Nettikki deg acḥal n tfaskiwin yecqan zzit n uzemmur ama di Tunes , Fṛansa, Lmaruk…Meɛna a ttikki –agi yella kan s tawil-nneɣ , s tezmert n yiman-nneɣ, ulac asnnad sɣuṛ imdebran n tfellaḥt akken ad nufrar amek ilaq di rreḥbat-agi tigraɣlanin anda la “conccurence” teǧǧhed mačči d izli.. acu ara d yexdem yiwen weḥdes zdat n tkwabaniyin n ṭalyen neɣ n Fṛansa…? S tewzzel n wawal zzit-nneɣ tesɛa lbenna ines i tt-yessemxalfen ɣef tiyaḍ.. lemmer le CALPRF ad yefk afus n talelt nezmer u leqrar a n ssiǧǧew lɣella –agi ɣer beṛṛa n tmurt akken ad terfed tadamsa, yerna ad tt-serbeḥ imawlan n tizemrin …

  Tineggura-agi nettwali aṭas n iffelaḥen id yezzin ɣer uzzu n tizemrin, maca ṭṭaqqa seg-sen qqaren d akken tizemrin-agi n uzzu ur t idiren-t- ara aṭas..acu id ssebba ? 

 Ayen ilaq a nẓer d akken tizemrin agi n uzzu d aneqqel. Mačči d tinaṣliyin. Mi ara d nekks neqla akken a sen iwɛed amkan ur d iteddu ara ixf n uẓar n tejra. Ixf n uẓar-agi uẓar d netta i yeqqazen s talqay deg akal akken ad ijab aman. ɣef aya ur yettiɣzif ara lɛamur-nsen-t. Lemmer id ak terbiḥ ay ul tili d tiẓebjin tinaṣliyin ara yettwaleqmen . Tidak sɛant aẓar d anaṣli, ttidiren d leqrun.

  Amek ara s nneg udem amguran ( industriel) i senɛa agi n zzit uzemmur ? 

 Ilaq zzit ad tettejmaɛ ɣer yiwen umkan anda ara yuɣal ddaw yiwet n ticret( label). Sin akkin ilaq ad ɛummen imeḍqan n uzenzi i w akken ɛad ad yewweḍ ɣer tiḥuna timecṭaḥ neɣ tiḥuna timeqqranin ( grandes surfaces). Simmal ɛumment tikwabaniyin yesɛan label-nsen, simmal yettili-d u mzizzel, ɛaned gar-asent? d tismin-agi ara s yeggan azal i zzit ad acku amsaɣ ad yesɛu nnuba lextyar gra lmarka-agi akked d tihin. Ilaq zzit, am yal aferdis i keččmen ɣer ssuq, ad yekcem deg urar n “lbɛi u cra” . D ssuq ara iḥekmen mačči d-isemṣaren.

  Ugur nniḍen tettmaggar tafellaḥt –agi n uzemmur tizemmrin ur ttarwent-ara yal aseggas… 

 Aya icudd ɣef lxedma n w akal, afras n tizemrin. Nekni di tmurt n leqbayel nefres tizemrin lawan n ulqad.. xuḍi afras n tizemrin isefk ad yili deg aggur n Meɣres akkin d asawen…

  Awal aneggaru i yimeɣṛiyen-nneɣ ? 

 Ilaq d lawan akken yal yiwen ad iẓer belli zzit n uzemmur ma yella yettwexdem s lmul, deg-s lfayda tameqqrant i bab-is, i tmurt( tadamsa n tmurt). Ass-a zzit n uzemmur d yiwen usafar yesɛayicen timura s lekmal ( am Surya , Tunes) ayen ɣer-nneɣ nekni ala? Ɣef aya ilaq as nner azal, ad naf iberdan amek zzit n tmurt-nneɣ a teɣzu leswaq ibeṛṛaniyen , ur telli-ara kan d lɣella n at wexxam..

<p style="text-align: right;"> Ait Slimane Hamid  

  
 Seg tura i yebda uheggi i tezrigt tis 22 n rreḥba tagraɣlant n udlis n tmurt n Lezzayer, yettwassnen s yisem n SILA, ara d-yilin seg 25 deg waggur i d-iteddun, ad temdel tiwwura-s ass n lḥed 05 deg waggur n Unbir. Ma d tikkelt-agi, fernen yimsuddsen n rreḥba-agi tamurt n Tefriqt n Wadda (Afrique du Sud), i wakken ad tili d tinebgit n lḥerma. Ara d-yawin yid-s ayen din n yixxamen n tezrigtin n yidlisen, isaragen asenzi s ubeddu n ddeqs n yimura n tmurt-a. Tazrigt n useggas-agi, yetturaǧǧu deg-s uttekki n 520 n tezrigin ara d-yerzun seg wazal n 50 n tmura tibarraniyin, ama seg Tefriqt, neɣ seg Asiya, neɣ deg Lurup, Akka i d-yenna ddurt iɛeddan Mass M. Messaoudi, i yellan ɣef uqerruy n rreḥba-agi. Am wakken ara d-ilint temsikniyin n yidlisen n yigerdan ama d wid i icudden ɣer leqraya ama d idlisen iɣurbizen, akked tenmehla n usegmi aɣelnaw, ama d wid-nniḍen akked tezrigin n yidlisen deg umḍiq iwumi ssawalen “Aheggar”. Am wakken diɣen ara d-ilin leqdicat idelsanen sɣur Usqamu unnig n timuzɣa (HCA), seg 3 alamma d 5 deg Unbir 2017, i lmend n tesmiḍant (100 n yiseggasen) ɣef tlalit Lmulud At Mɛemmer (1917-2017). Aseggas-agi yesseḥres aṭas Mass M. Messaoudi ɣef yimsezrigen i wakken ad fernen idlisen ara d-awin yid-sen, yerna ilaq ad ilin deg umkan deg lwaqt ilaqen, imi deg tezrigt n useggas iɛeddan azal n 25 n tezrigin i wumi uggin ad ad uɣalent aseggas-agi, imi ur qqudrent ara leqwanen igensayen n rreḥba-agi n SILA. Am wakken i d-iwekked daɣen belli ad yili uttekki n 97 n tezrigin n tmurt n Maṣer deg tezrigt n useggas-a. Ass aneggaru n rreḥba-a, ad d-yili ass n 05 unbir mačči am yiseggasen iɛeddan, imi tettemdal tiwwura ass n 04 unbir n yal aseggas.

  Amazigh Ghani 

  
 Iḍelli uliɣ ɣe taddart, ufiɣ yiwen wemɣar di tejmaɛt yettmeslay d yilmeẓyen, yeqqar-asen :

 -Bɣiɣ ad iyi-t-inim ma tella lehna neɣ ulac-itt di ddunit ?

 Wa yenna-as tella, wa yenna-as ulac. Tagara yeḥka-asen-d tamɛayt.

 «Yiwwas at lǧennet xaqen, bɣan ad walin at ǧahennama amek i teḍra yid-sen. At ǧahennama cedhan at lǧennet, mlalen, msefhamen i wakken ad xedmen tiqenṭert gar-asen, ad yili wamek ara qesren, ad belen isallen gar-asen. At ǧahennama bnan-d azgen n tqenṭert, ma d at lǧennet ur d bnin ara azgen-nsen, acku ur sɛin ara ibennayen ( imaṣwaten ).

 Nniɣ-as : «ula d nekk ad ruḥeɣ ad nadiɣ, ad steqsiɣ widen yessnen ad iyi-mmlen ma tella lehna neɣ ala ? 

 Bdiɣ steqseɣ di tmurt n Lzzayer, mmugreɣ-d Mḥend deg ubrid ɣef lewhi n wazgen n wass, bezgent wallen-is, iban imir id yekker. Send ad t-steqsiɣ, yenna-iyi-d :

 -D acu n ddunit-a, aman ulac, axeddim ulac, asirem ulac. S kra n win steqseɣ, ala uguren id yettmagar.

 Nniɣ-as ad subbeɣ ɣer tmurt n Muriṭani, ahat ad afeɣ dinna lehna ? Imi wwḍeɣ ɣer tmannaɣt-is, ufiɣ imdanen reglen sya u sya, sliɣ i rrsas yedeqdiq, iserdasen ččuren iberdan. Nniɣ-asen : «d acu i yeḍran akka ?». Nnan-iyi-d : «tarewla temneɛ bab-is !».

 Ziɣ-nni d «coup d’état» i yeḍran.

 Rewleɣ ɣer tmurt n Nijer, ufiɣ imdanen ttrun ttirni. Nniɣ-asen :

 -D acu i ken-yuɣen ? 

 -Nelluẓ, ur yelli wacu ara nečč. Neffud, ur telli tiqit n waman ad tt-nessew. Aman ulac, imɣan qquren, isekla bedden am lexyalat. Lqaɛa tekkaw. Igerdan ttsuɣun ttrun, idmaren n tyemmatin-nsen kumcen, deg yiffan-nsent ur d neggi tiqit n uyefki. Kra n yemdanen akked lmal-nsen mmuten, ur ufan wien ara ten-imeḍlen, fell-asen tezzin yizan, ččan-ten igerfiwen d igudar. Ma d nekni swigi d yeqqimen ddren, yal wa yettraǧu tasaɛet-is ad d-ass, aqleɣ ala aglim ɣef yeɣsan.

 Deg yiḍ-nni tugi ad tt-qqmec tiṭ-iw, urgeɣ yir targit, am wakken uɣaleɣ d tafunast, teẓẓegeɣ-d idammen… Frewseɣ-d si yir targit-nni, beggseɣ nniɣ-as : 

 «Ad inigeɣ ɣer tmurt niḍen».

 Ssbeḥ zik, unageɣ ɣer tmurt n Legniz. Nwiɣ dinna kan ara afeɣ lehna ? Bḍeɣ ɣer tmannaɣt-is dɣa, xedmen-iyi «l’intérrogatoire» n 24 n tsaɛtin, ṭṭfen-iyi 

 «en detention preventive» n 48 n tsaɛtin. Nniɣ-asen : «ayen akka ?»

 Nnan-d : «acku kečč d Azdayri»

 Imi id iyi-d-serḥen «en liberté surveillée», imi ɣriɣ iɣmisen, gziɣ d acu i yeḍran. «Les frères vigilants» akken i asen-yeqqar Taher ǦAƐUṬ, ɣeẓẓen ula d ifassen i asen-yeslufuyen.

 Isallen imaynten qqaren-d : «aselway n tmurt n Marikan, Buc, ad yexdem tugdut di tmurt n Lɛiraq. Ihi anda tella tugdut tella lehna.»

 Srafgeɣ srid ɣer tmurt n Lɛiraq, di tmannaɣt-is ufiɣ ixammen ɣlin, iberdan regglen, imdanen sselqafen, idammen ttazzalen am iḥemmalen n waman.

 Rewleɣ ɣer «le parlement» n Iɛiraqiyen, nwiɣ a ten-afeɣ ttmeslayen ɣef tugdut akked lehna. Wahmeɣ imi ten-ufiɣ ttnaɣen ɣef Cciṭan. Yekker-d yiwen u 

 «député», yenna-asen :

 -Ad yexzu Rebbi Cciṭan… ?

 Yekker-d u «député» nniḍen igezm-as awal, yenna-asen :

 -Nekni ɣer-neɣ ur nekrih ara Cciṭan, ur yelli d aɛdaw-nneɣ, nḥesb-it d agellid n lmalayekat. 

 Yekker ccwal wa yekkat wa yettwat, wa yekkat s ukersi wa yessḥillif s ufus. Rewleɣ-d s-yinna :

 -Dagi meqqar s ikersiyen i ttnaɣen, mačči s rrsas.

 Iwala-yi-d yiwen yenna-yi-d :

 -Akk iniɣ, ruḥ ad tt-ruḥeḍ neɣ ma ulac akk ṭṭfen 

 «en otage», zemren akk nɣen.

<p style="text-align: right;"> <span style="white-space: pre;"> </span>   Bussaɛd ḤEMAR 

  
 “Tura ur d-yegri lefhem, tṣṣub s anda ur d-tettali», i s-yenna uɛabaj deg wawal-is . Mi i d as-nnena  ahat ihdumen ala ayen iɛeddan , ziɣen mazal wiyaḍ deffir-sen.   Xemten di tili  ttraǧǧun nnuba-nsen . Ayen akka iḍerrun deg uɣerbaz n tmurt , mačči kan yesewham , ahdum-agi yezehẓen, yeggar ixef deg iɣlifen. Deg isaggasen n settin almud di tmurt-nneɣ yella s ccan-is. Di teswiɛt-nni alarmi d isaggasen n tmanyin, leqraya  tebna ɣef lsas, imi di tallit–nni aɣerbaz i teddu s ulmud amatu( enseignement général) uqbel ad yuɣal d ulmud alemmas( enseignement moyen). Deg ussan-nni aselmad yella s leqder-is. D  netta i d-yettheggin timsrin-ines akken yessen d waken yenwa d win  i d udem ilaqan akken ad tt-dmen yinelmaden-is. Di tallit-nnni ahil ur yelli ara d lmetum ( impératif).  Aselmad  yesɛa azref ad yesliqiy timsirin id yesewjed  wa ad iwakked fell-asen-t  alama kecment deg iqera n inelmaden-is. Imi smenyafen taɣara( qualité) ɣef azal( quantité) .  Mi id-fɣen warrac d teḥdayin seg uɣerbaz ayen lemden yettuɣal  d-aḥric  seg-sen , snan a tesqedcen, snan anda akked uwumi ara tesqedcen. Di tallit-nni aɣerbaz amenzu yeselmad illugan n tira,  leḥsab, akked taɣuri i yinelmaden. S wakken win kan id yewwin CEP ines neɣ yewwid sizième-ines xas inni dayen yeɣra. Yeddem tamusni. Yessen ad yaru tibratin, ad iɣer iɣmisen d wungalen , ad iɛamer lekwaɣeḍ n tadlebt( administration) u yesawal s tutlayin yelmed yerna s- shala. Wama ma  ifat yewwid akayaḍ n BEG neɣ BAC win-a xas inni d-amusnaw izemren i yal talluft. Deg tallit-nni leqraya tesɛa azal. Amdan yeɣran yenǧer ubrid-is di tudert. Aɣrum-is yeḍmen. Zrin wussan, bdan iɣisan katten iɣerban n-ulmud. Tiyita tamezwarut tekka-d deg usɛarbab n leqraya.  Wama  uqbel almud yella s-snat  n tutlayin : tafransist akked taɛrabt  yerna s- lxetyar. Win yebɣan ad yelmed s-teɛrab yelmed, win yebɣan  s tefransist yelmed. Tangiwin tusnawin( matières scientifiques )  am tusnakt ( mathématiques), tussna ( sciences) aɣaran( physique)  ṭaqqa s-tefransist i ttwalemdent. Maca adabu yerreẓ anect-en asmi id yegger s-annar  ulmud umu qqaren « fondamental ». Din i yuɣal  uselmad amzun d-lexyal , imi yettwaḥattem fella-s wahil, akked tarrayt n-uselmad( méthodes d’enseignements) . Xas afraq n temsirin ɣef  useggas d-wamek ara id iheggi   tafaylut-ines  ( fiche ) d-imaṣwaḍen i tt-ittḥettimen ɣef lecyax. Yuɣal ɣer tagara  uselmad yecba araqas n seɛa yettwaɛamren akken ad yebren akken isen-yehwa i yimḍebren. Wama ṛṛay-is  akked tamuɣli-s , yif-xir-as a ten –yeffer deg uqrab-nni  yettawi akken gar ifassen –is. Aṭas i-iferḥen nwan dayen lakul ad yeffeɣ seg ujeɣlal-is asmi id teḥder tasmeskelt ( reforme) n wahilen akked d-udem n uselmad   I tezwara n-isaggasen n 2000. Maca ziɣen d aɣebar kan s allen imi udem n walmud umu qqaren “ aselmeḍ s tissugra”( approche par comptétences )  ur gzin anemak-ines la lecyax,  la imaṣwaḍen-nni s timad-nsen. Dɣa din tekcem leqraya  deg uxiḍi d –usɣersi, deg uccidi akked tulya. Tikwal ad ɛaḍfen i wahilen, tikwal asen- swazlen. Kess tamsirt –ta, rred tamsirt-a armi tuɣal leqraya d-alqafen. Mmlellin yiselmanden dewxen yid-sen inelmaden wama imawlan .. ur ṭṭifen tigert!   Ɣef ihdumen-agi, rrnu azal n-leqraya yudren imi amdan yeɣran  qlil mi ara d-yyef s leqraya-ines ixeddim, dɣa tenekmal.  Kra yellan yenqedwa. Yenqedwa ? Awah !  Mazal yella  wayen ara yegrirben ugar , imi isaggasen-agi inagura  qrib wakali igzem-iten usunded (grèves) .  Tikwal sɣur lecxay , tikwal sɣur inelmaden. Ass-a tawweḍ taluft ɣer lḥedd-is imi akradyur-agi( trimestre)  wis ssin iruḥ ḍaruf , leqraya deg-s qrib ulac.  Gar awi terreḍ yellan gar iselmaden akked tenɣlaft n leqraya yegzem umrar, armi iɣ- yeṣṣaweḍ lḥal taneɣlaft –agi acu id tufa d tifrat ? D-Abeddel n lecyax uḍebsi…( CD) … ziɣ yella deg awal: a win irrun a win yeḍṣan kif-kif, tikwal mi izad uɣilif , lehlak iccuba ḥellu… Asmi akken d-timucuha  neqqar-as ; “ Err! Err ! Ṣṣuq  ad nsewaq yakk, d arraw ugellid yakk” ma tura…amek akken? Ssuq ur yelli.. agellid yebeɣlali. Wissen kan ma yella aɣ yaru lxuja ɣer ccḍeḥ! 

<p style="text-align: right;"> Ait Slimane Hamid  

  
 Tlul Sonia Tirouche ass n 30 duǧember 1999. Tewwi-d yid-s taɣda-s n tẓuri i izaden s thsuki. Tḥemmel ad tessuneɣ ayen yerzan udmawen yesɛan azal, yecban imyura , ineɣmasen , inaẓuren, imeɣrasen…atg. Tufa-d baba-s Lounis Tirouche deg wannar n tẓuri, ula d netta d anaẓur. Ixeddmen izumal ɣef usɣar ; nezmer ad d-nini d tasreɣta , deg-s i d-tewwi Sonia taɣult-a n tẓuri. D acu kan, nettat tra ad d-teffeɣ d tanaẓurt di teklut, anda tessunuɣ ɣef tfelwiyin, xersum ayen icudden ɣer ugraraz n ugama. Teddukel tussna yid-s ula di lakul. Deg tesnawit n Ukeffadu, anda teqqar, aswir wis sin, d nettat i d-yufraren gar yinelmaden. Mi ara tesɛu kra n wakud, txeddem taklut d tadfi , d asrad , d tayri-s, d anaruz-i… Allalen n wunuɣen, gten, imi tḥemmel amahil-is ad yili yecbeḥ, ad d-yefk agamu yessan s cbaḥa anda tesɛa : (Les couleurs en bois / pastel/ peinture à l’huile, les créons, les feuilles blanche d waṭas isufar. Mi ara tekcem ɣer uḥanu-s, tettak-as azal i wakud : tezmer ad teqqim ugar n semmus n tseɛtin deg ufares-is. Ttexmam-is, d ayen yellan d adrig, d tanzit n usuggen d assaɣ n leḥmala, d cbaḥa, d agama, d tafsut, d tafukt, d tamenzut. Telmed-d tamesɣara-agi ɣer yinaẓuren i yellan deg umaḍal (Vladimir Valgov , Salvador Dali , Issyakhen d wiyaḍ. Aseggas-a i tebda tidrawin akken ad d-sbeggen ayen tqeddec, anda i d-tella tedrawt-is tamezwarut di tama n Tifra. Texdem deg waṭas n yirmad idelsanen (Tasnawit Ukeffadu, Axxam n yilemẓiyen, di temsizwer di Bgayet, di tfaska n Tafat anda i d as-tmud arraz i Yidir Azwaw d tugna-s anda yumer s Sonia s tuget, daɣen di tmagla i d-yellan s wudem irumyen i d-yexdem usqamu n tɣiwant n yilmeẓyen n Ukeffadu. Asirem-is, ad taɣ tinẓi-a n teklut, acku d ayen tḥemmel. D tilemẓit yettawin tabɣest, ttexmam wessiɛen , d azilal i yellan akkin i tirga , d tageldunt n teklut.

<p style="text-align: right;">   Azedine Abdous 

<div> 
  
 Inelmaden i d-yewwin akayad n taggara n tesnawit BAC, yetturaǧu ad jerden iman-nsen deg tesdawiyin n tmurt seg uzekka n ttlata 01 n ɣuct alamma d ass n larebɛa 16 ɣuct 2017, i wakken ad bdun aseggas-nsen asdawan 2017-2018. Seg uzekka n ttlata alamma d ass n ssebt 05 ɣuct d talliit ideg ara ad d-yili ujerred amezwaru, ideg ara fernen yisdawanen-agi imaynuten tiskiwin ara ɣren seg tzawara n waggur tuber i d-iteddun. Akka i d-iberreḥ unemhal amatu n uselmed d usileɣ n tneɣlaft n uselmed uffrin d unadi ussnan, Mass Ghouali Noureddine. Yenna-d belli: “ seg umenzu alamma d 5 seg waggur n ɣuct d ajerred amezwaru n yinelmaden i d-yewwin BAC aseggas-agi, d ufran n wayen bɣan ad ḍefren deg tesdawit. Seg wass n lḥed 06 deg waggur-agi i d-iteddun, zemren yinelmaden ad ẓren amek iten-ceggɛen ad ɣren”. Yerna yenna-d: “ tisdawiyin akk n tmurt, llint tiwwura-nsent seg wass-nni n larebɛa iɛeddan, i usegzi d usefhem n yisdawiyen-agi ijdiden, ad ilin yiselmaden d yinelmaden ara ten-iɛiwnen i wakken ad xtiren 6 n teskiwin i wallan lhant. Ttawilat akk iwulmen ttwaheggan i wakken ad iɛeddi ujerred-agi deg tegnatin yelhan”. Dagi deg wakal n lwilaya n Tizi Uzzu, yetturǧu wazal n 10 595 n yinelmaden ara ijerden iman-nsen deg tesdawit n Lmulud At Mɛemmer n Tizi Uzzu, seg uzekka d afella. Ajerred-agi n yinelmaden, ad d-yili deg tesdawit yettwassnen s yisem n Hasnaoua i yellan deg temdint tamaynut n Tizi Uzzu. Afran d wafud igerrzen i yisdawanen-agi.

  Ghani Amazigh 

  
 Ass n larebɛa, 6 deg cutember 2017, ara d-tili tuɣalin ɣer uɣerbaz i wugar n 9 n yimilyan n yinelmaden.

 Deg useggas-agi aɣurbiz, ad d-yernu wazal n 270 000 n yinelmaden imaynuten ɣer uɣerbaz azzayri i tikkelt tamezwarut, ɣef wakken i d-tenna tneɣlaft n yisegmi aɣelnaw deg yiwen usarag i tga akked yinemhalen n uḥric-agi n leqraya, deg ussan iɛeddan. Deg yiwellihen i d-tefkan Massa Benghebrit i yimḍebbren n uɣebaz, ad naf aweṣṣi d usuter seg yiɛeggalen n yal tama teɛna temsalt-agi n uɣerbaz i wakken ad ttekkin deg usnerni n tɣara n uselmed deg uɣerbaz azzayri, i wakken, diɣ, ad ssiwḍen ɣer yiswiyen n tneflit idummen 2015-2030 anda tekka tmurt n Lezzayer. Seg tama-nniḍen, tesmekta-d tneɣlaft d akken yella-d usileɣ i yiselmaden imaynut deg ussan yezrin, am wakken ad d-tili yiwet n tɣerɣert n usileɣ, s ttawil n Internet, i yinemhalen ara tt-yeṭṭafaren ɣef teɣzi n useggas. Seg tama n ttawilat n uselmed, ad d-ilin 30 n yidlisen akked 6 n zzmamat n yiluɣma ijdiden i uswir wis sin n uɣerbaz amenzu (aseggas wis3 d wis 4) akked uɣerbaz alemmas (aseggas wis 2 d wis 3). « Ad d-ilin 30 n yidlisen akked 6 n zzmamat n yiluɣma imaynuten deg uɣerbaz. Ad ɛnun inelmaden n useggas wis 3 d wis 4 n uɣerbaz amenzu akked yinelmaden n useggas wis 2 d wis 3 n uɣerbaz alemmas. Idlisen-agi, ttwaheggan-d u ad ilin di ttiɛad. Am wwaken zemren ad ten-id-aɣen berra n uɣerbaz imi ad d-tili rreḥba n udlis deg yal lwilaya seg 7 ar 12 deg cutember 2017 ». i d-tenna Massa Benghebrit deg usarag-is. Ɣef wakken i d-tenna, aseggas-agi ur yettili ara uɛeṭṭel deg usewjed n yidlisen-agi imi i d-yella uḥebber i temsalt acḥal-aya. S umata, azal n 65 n yimelyan n yidlisen ara yettwaferqen deg yiɣerbazen izzayriyen. Deg temlilit-agi n uheggi i tuɣalin ɣer uɣerbaz, tesseḥres temḍebber tamezwarut ɣef tilin n yiseččiyen deg yal aɣerbaz u ad mudden 3 000DA i yinelmaden ixussen deg lawan mačč alamma ifun lḥal. Ur yelli kra n umaynut ara d-yilin deg talɣa n yikayaden aseggas-agi aɣurbiz, ɣef wakken i twala Massa Benghebrit. « Ur tettbeddil ara telɣa n yikayaden aseggas-a, ad teqqim akken tella am useggas yezrin » , i d-tenna tneɣlaft n yisegmi aɣelnaw. Ma ɣef uselmed n tmaziɣt, tenna-d d akken ad yaweḍ uselmed-is ɣer 37 n lwilayat aseggas-agi mebɛed mi yella deg 11 n lwilayat kan ilindi. Seg tama n umḍan n yiselmaden n tmaziɣt i ilaqen deg lwilayat-agi, twala Massa Benghebrit d akken yella umḍan iwulmen i wakken ad qablen aselmed n tanga-agi. Ma ɣef yiselmaden ixeddmen s leɛqed, tenna-d ad d-yili ɣef leḥsab n wayen ara yeḥiǧ uɣerbaz, u iselmaden-agi, ad ten-id-fernen gar wid yesɛeddan timsizzelt i yellan akka tura deg umuɣ-nni n leɛḍil. Amḍan n yinelmaden deg yiwet n tneɣrit anda yettaweḍ tikwal alamma d 50 d ugur ameqqran ara iqabel uɣerbaz aseggas-agi imi aṭas n yinelmaden ara ikecmen i tikkelt tamezwarut. Ɣef wakken i d-qqaren yimussnawen, ur ilaq ara ad ilin ugar n 15 n yinelmaden deg yiwet n tneɣrit.

  Hocine Moula 

  
 Tella rreḥba n Ğerğer tis sebεa n udlis deg uxxam n yidles Mulud Mεemmri n temdint n Tizi Uzzu seg wass n 23 armi 27 deg waggur-agi i deg-i nella. Llant azal n 16 n tezrigin, gar-aen : Identité L’Odyssée, HCA, la Pensée…atg. Am wakken i d-yella usenzi n yidlisen s ubuddu sγur imyura akked yisaragen i d-swejden yimḍebbren deg wahil-a. Akka, dγa, ara naf, deg wass amezwaru, Mass Said Chemakh, d aselmad di tesdawit n Tizi Uzzu, i d-yewwin awal γef tullis. Yella-d, di&amp;gamma,; usarag γef uselmed n tmaziγt s tarrayt ‘’La pédagogie de projet’’ : aselmed n tutlayin ; tira d tγuri sγur Mass Bekhti Ali akked Mass H. Moula. Yal ass yettili-d yiwen neγ sin yisaragen i d-heggan yiselmaden n tesdawiyin, am Hamitouche Mourad, Djazair Samir, Boudaoud Brahim d wiyaḍ. Aṭas n leqdic-nniḍen i d-yellan, ama di tzeγwin ama di temkerḍit.

  Di rreḥba-a, tuγal tejmilt i rebεa n yimdanen n tsekla : Mohamed Attaf, Mohand Akli Haddadou, Aldjia Benallegue-Noureddine akked Belkacem Ait Ouyahia i yemmuten yakan deg useggas n 2012.

   Ma γef rreḥba-a nenna-d :

  Mass Ould Ali Lhadi (anemhal n yidles d uxxam n yidles n Tizi Uzzu) :

 “ timlilit tella-d s teγzi n 5  wussan. Tella-d d leqder d unegmu i tγuri. Teεna ameqqran d  umecṭuḥ, akka i nwala tiwaculin ttasent-d akked warraw-nsent. Am wakken i d-llan yisaragen, kulwa s usentel-is. D  tagnit, daγen, anda i d-nesmekta kra n yimusnawen imucuεen. Neεreḍ-d, di&amp;gamma,; imyura i wakken ad senzen idlisen-nsen u ad ten-issinen wid i ten-yeqqaren”

 Massa Berkani  yiwet gar yimḍebbren n rreḥba-a :

 “leqdic-a d leqdic n ugraw : nemεawan fell-as. Nhegga-t-id akken iwata. Neεreḍ ad d-nawi ajdid di tedwilt-a, ama si tama n tezrigin, ama si tama n yimyura. Ula si tama n yisaragen, newwi-d awal γef yal tama n tγuri, ayen akk icudden γur-s. Llant 16 n tezrigin akked 24 n yimyura”

 Mass Said Chemakh, d aselmad di tesdawit n Tizi Uzzu :

 “d ayen igerrzen rreḥba-agi n udlis. Mlalen yimyura d wid i ten-yeqqaren. Llant-d aṭas n tezrigin tikelt-a. Mebla ma nettu tijmilin i yuγalen i yimusnawen d yimyura imeqqranen”

 Mass Saiah Youcef, amekfaḍu (animateur) n yisaragen :

 “igerrez nezzeh axater d amennuγ iweεren. S immal tettnerni rreḥab-a, llant ugar n tezrigin tikelt-a. Ula d adlis s teqbaylit yuẓ γer sdat. Aya, akk, d aseḥbiber γef timawit.”

 Mass M.Arkat, tizrigin ‘’La Pensée’’ :

 “d agnit anda i nettbeddil tiktiwin gar tezrigin akked yimyura. D tikti igerrzen. Rreḥba n Tizi Uzzu, weḥd-s : anda-nniḍen nettxelliṣ lmakla d yiḍes, dagi d nutni i yeṭṭfen aḥric-a. Zyada γef wanect-a, tamurt n leqbayel ur d-tezgi ara kan akka tamezwarut, tezga-d acku teqqar”. 

 Mass A.Nekkar, tizrigin ‘’L’Identité’’ :

 “lukan axir i tella temlilit-a deg ussan n leqraya. Inelmaden d iselmaden ruḥen akk γer tmurt. Yerna d lawan uzemmur. Acu kan, akken yebγu yili, d lḥağa lεali, yelha i tezrigin, irennu-aγ-d afud”

 Tizrigin L’Odyssée :

 “d ayen yelhan xas ulamma ur yeṭṭuqet ara lγaci. Timlilit am ta tettawi-d lfayada akken yebγa yili lḥal. Yettili-d wawal γef udlis d usufeγ-is”

<p style="text-align: right;"> Hocine.M     

  
 Tella-d ddurt-agi deffir-nneɣ, tezrigt tis snat n Rreḥba n tgemmi tadelsant tamensayt deg uxxam n yidles Mulud Mɛemmri n Tizi Uzzu, gar 26 ar 29 deg waggur n cutember 2017. Tazrigt n useggas-agi, tella-d s usentel-a: “Ansayen n temsetla d tddukkli, amedya n Tɛacurt”, gan-tt tikkelt-agi d tajmilt i Mass El Hadi Ait Ouares. Yebda ttiɛad-agi adelsan ass-nni n ttlata 26 deg waggur-nni i iɛeddan, ɣef 10h00 n ṣṣbaḥ deg Uxxam n yidles. Yella-d deg-s ucewwiq n lxalat sɣur tiddukkliwin-agi tidelsanin n lwilaya n Tizi Uzzu “Iselqam n Talaɣt”, “Tamguṭ” akked “Yessis n yidurar”. Am wakken i d-yella uskan n wansayen i icudden ɣer Tɛacurt, ama d asewwi i sewwayent tlawin, neɣ d icewwiqen i d-ttawint, d wayen xeddmen s umata deg tmeɣra-agi tadeyyanit, i d-yettilin yal 10 deg waggur n muḥarem n leḥsab n Lhiǧri. Ma ɣef 11h00 n uzal, tella-d tejmilt meqqren i uxewni El Hadi Ait Ouares n Ait Yahia. Syin akin ɣef 14h00, tella-d tegnit n tɣuri n yisefra n ddin iqburen, deg tzeqqa tameẓyant n umezgun n Uxxam n yidles. Ass-nni n larebɛa 27 deg cutember 2017, llan-d ɣef 10h00 deg tzeqqa tameẓyant n umezgun tlata n yisaragen, i d-yewwin awal ɣef Tɛacurt d wayen akk i icudden ɣur-s, am wakken daɣen i yezzi umeslay ɣef tgemmi tadelsant tamensayt. D tlata n yisaragen i d-fkan tlata n yimussnawen d yimnadiyen deg uḥric-agi n tgemmi, wigi d Mass Hamdad Amar seg Zaweya n Wakal Aberkan n Beni Doula, Mass Charief Mohamed Amokrane n Zaweya n Sidi Ali Moussa n Maatkas, akked Massa Galeze Ouiza d tamnadit deg Wulmis aɣelnaw n unadi deg tallit n uqbel amezruy d tin n umezruy (CNRPH). Ma ɣef 13h30 n tmeddit, deg uxxam aqdim yellan deg uxxam n yidles yettwassnen s yisem n Uxxam-nneɣ, tella-d deg-s tulsa n tlata n tmucuha d tɣuri n yisefra d yicewwiqen i yinelmaden n sin n yiɣerbazen imenza ( Takoucht akked Les Frères Hocine) n temdint n Tizi Uzzu, sɣur tiddukkla tadelsant Ixulaf n Ǧerǧer. Deg wass uqbel aneggaru, i d-yellan d ass-nni n lexmis 28 deg waggur n cutember 2017, tella-d temsikent n wallalen iqburen akked yimuhal n tẓuri n zik. Ma deg Temkerḍit tagejdant n tɣuri taɣerfant, tella-d deg-s tmeɣra n taggara n tfaska-agi s temlilit taseklant tis rrebɛa n umnadi d uprufisur Slimane Hachi ɣef 14h00 n uzal deg tzeqqa n yisaragen, ma ɣef 15h00 tella-d tukcci n yigerdasen n uttekki i wid yettekkin deg rreḥba-agi n tgemmi tadelsant tamensayt. Ma deg wass aneggaru, i d-yezgan ass-nni n lǧemɛa 29 deg waggur-agi yezrin, tella-d tirza seg Uxxam n yidles ɣer taddart n Ath Khir yellan deg tɣiwant n Ath Khellili, imi ad sfuglen ansay-agi n Tɛacurt. Ad d-nesmekti kan belli, ɣef teɣzi n tlata wussan-nni imezwura, llant-d waṭas n temsikniyin, yecban: lxedma n usɣar, azeṭṭa, talaɣt, lfeṭṭa, tameẓla (la forge),…atg. Am wakken daɣen i d-llant temsikniyin n yidlisen, sɣur tizrigin n yidlisen, tamkerḍit n Uxxam n yidles Mulud Mɛemmri, Tamkerḍit tagejdant n tɣuri taɣerfant, Ulmis aɣelnaw n unadi deg tallit n uqbel amezruy d tin n umezruy (CNRPH), akked usenzi s ubuddu n udlis n tmedyazt n Mass Mohadi Rabah. Cwiṭ seg tmeddurt n Mass El Hadi Ait Ouares: Ilul ass n 03 yebrir 1970 deg taddart n Ait Yahia, ɣur-s akka tura 13 n yiḍebsiyen n ddker akked tlata n DVD akked 32 n tezlatin yessekles-itent deg tilibizyu n teqbaylit TV4. Seg useggas n 2005, isedday tarbaɛt n lexwant n Ath Yahia, i d-yettawin isefra n lemdiḥ s teqbaylit. Yexdem aṭas n tmeɣriwin deg wuḍan n waggur n Remḍan deg ddeqs n tamiwin deg tmurt n Lezzayer.

  Adaoun Abel Ghani 

  
 Baba-s yemmut d ameɣras

 Tigujjelt yewwi-tt d aɛwin

 I t-id-isekkren d yemma-s

 Yerwan lḥif n taǧǧalin

 Taqbaylit teqḍeɛ layas

 Ḥemmlent-tt terẓaganin

 D aqcic meẓẓiyen yeqqar

 Lihana tsenta accaren

 Ɣas ma iɛebbaḍ d ilmawen

 Deg uɣerbaz yezga yeẓẓwer

 Tiqenṭert n temẓi ad tt-yezger

 Yewweḍ d argaz yessaramen

 Yedder tallit n ugdal

 Tilelli gezmen-as ifer

 Taqbaylit kksen-as awal

 Deg uxxam ilaq ad teffer

 I taɛrabt fkan azal

 Ssulin-tt s igenni ad tefferfer 

  Yugi lbaṭel s wacciwen

 Yid-s yennuɣ ur yeḥbis

 S Tfinaɣ irgel ilmawen

 Yessakay deg tmital-is

 Yettfelliq deg (yi)kiddiben

 I d-yeɣlin ɣef tmurt-is

 Dergen ɣef wallen-is iṭij

 Gren-t deg umruj aberkan

 Tasa n tyemmat tettlejlij

 Truḥ d asfel ur tuksan

 A zher yewwan deg yirij

 Dayen kuffren wulawen

 Nhedder ass-a s tfenṭazit

 Neqqar-d ayen ur d-nenni

 Awal nerfed-it s teqbaylit

 Nessaweḍ-it nnig n yigenni

 A Masin nuzen-ak-n talwit

 Ad ak nini: “tanemmirt!!”

 Imi tekkiḍ deg lebni.

 Malek HOUD,

 Tazmalt ass n: 02/01/2010

  
 Taddart n la Crête-Rouge deg tɣiwant n Leɛǧiba tger irebbi i yigujilen iwumi i d-thegga yiwet n terzeft s wazal-is ass n ssebt yezrin. Tiddukkla-agi iɣef yella Mourad Drici d aselway, tebda leqdic-is s ujerred n yal agujil neɣ tagujilt yellan deg taddart anda yewweḍ umḍan ɣer 93, iwakken ad asen-d-heggin ayen ara awin. Imi tagnit temmugre-d imensi n Tlalit n Nnbi, tiddukkla n Kafil El Yatim» tessewjed imensi i yigujilen d kra n yinebgawen, terna tefreq kra n yisufar n wučči akked tduli. Ɣef leḥsab n wayen i nwala di yal tarzeft, azal n yisufar yewweḍ ɣer wazal n umelyun deg yal yiwet. Aselway n tiddukkla, Mourad Drici yenna-d «Nekni ass-a nebɣa ad nili di lmendad i yigujilin-a yeḥwaǧen afus n tallelt ladɣa deg tegnatin yecban tid n leɛyudat. Tagi d tamezwarut ara nexdem deg taddart, maca ahil-nneɣ d win ara ikemmlen ɣer zdat, imi anda ilaq ad nbedd ur nɣeffel ara.» Ad d-nesmekti dakken tella-d tmeɣra-a deg yiwet n tegnit igerzen imi tuget n yigujilen yella d igerdan sɛeddan kra n wakud deg tumert d teḍsa imi yiwet n terbaɛt n umezgun tessaweḍ tessettu-asen lḥif ideg ttidiren.

<p style="text-align: right;"><span style="white-space: pre;"> </span>   Smail. M 

  
 Ass-nni n ttlata iεeddan, teḍra-d yiwet n tikli sγur imferğen n terbaεt n JSK di temdint n Tizi Uzzu. S tikli-a, bγan ad d-beggnen i tikelt-niḍen lγiḍ-nsen γef lexṭeyyat i ttuxeṭṭan yimḍebbren n ddabex n tmurt d wid n tefriqt tarbaεt n JSK.  Di tazwara, mlalen yimferğen sdat n unnar n umenzu n unbir. Syin msefhamen ad kecmen γer unnar ad walin imyurar n tarbaεt n yilmeẓyen n leqbayen imi sleγmayen i wakken ad sfesxen, ‘’d azamul’’, tugin n unekcum γer unnar i yimferğen n JSK. Mi d-fγen seg unnar-agi, gan yiwet n tikli armi d asalay n temdint n Tizi Uzzu anda i d-tella ddqiqa n tsusmi i yimyurar Ebossé Gasmi d Hemmani. Ma γef yiswiyen n tigawt-a, nesteqsa Mass Amirouche Mahmoudi, yiwen gar yimḍebbren, yenna-aγ-d :’’ tigawt-a, tesεa tlata yiswiyen : tukksa n lexṭeyyat n JSK, tamaziγt ad tuγal d tutlayt tunṣibt akked usenfali n tdamsa di lwilaya-nne&amp;gamma,; aṭas n tebzert i tettxellis Tizi Uzzu. Am wakken, di&amp;gamma,; i d-nebder tamsalt-agi n laman. Nebγa ad nidir am nekni am lwilayat-nniḍen di talwit.’’ Timilit tekfa γef  ṭṭnac d uzgen.  Amur ameqqran n tḥuna γelqent ass-nni, ladγa tin-nni i d-yezgan di tlemmast n temdint. 

<p style="text-align: right;">Hocine.M 

  
 Azal n 8 691 006 n yinelmaden n tlata yiswiren n leqraya i yuɣalen iḍelli ɣer uɣerbaz deg tmurt n Lezzayer.

 Gar-asen : 493 626 yinelmaden n useggas nuheggi, 4 209 022 yinelmaden n uɣerbaz amenzu, 2 727 160 yinelmaden n uɣerbaz alemmas akked 1 261 198 yinelmaden n tesnawit. Ad ten-slemden 459 100 yiselmaden, rnu ɣur-sen 28 075 yiselmaden imaynuten. Ma d iɣerabzen, ad naf : 191 126 yiɣerbazen imenza, 159 954 yiɣerbazen ilemmasen akked 108 954 n tesnawiyin. Ugar n 68 800 000 n yidlisen i d-yettuheggan i lmend n tuɣalin-a, gar yeqdimen akked yijdiden.

<p style="text-align: center;"> Ayen ara yilin d ajdid  

 80 % n yiḍrisen i yellan deg wahil n uselmed (Tasuta tis snat), ttwakksen-d seg yidlisen uran Yizzayriyen, mačči am wakken yella lḥal uqbel, anda qrib ulac maḍi imyura n tmurt. Ad ilin idlisen ijdiden i uḥric amezwaru n uɣerbaz amenzu (aseggas amezwaru d wis sin) akked useggas amezwaru n uɣerbaz alemmas. Deg uɣerbaz amezwaru, ad ilin kan sin yidlisen i useggas amezwaru d useggas wis sin anda ara mlilent tangayin : tangayin n tussna, weḥd-sent, tin n tsekla weḥd-sent. Ad tettuselmed tmaziɣt deg 34 n lwilayat mačči kan deg 22 n lwilaya n useggas iɛeddan, ciṭ ciṭ alamma tewweḍ ɣer 48 n lwilayat, ɣef wakken i d-nnan yimḍebbren n usegmi. Ad yili usileɣ n yiselmaden deg yal imuras, ɣef teɣzi n useggas. Ula d lweqt n uselmed ad yimɣur : seg 34 n smanat, ad yuɣal ɣer 36 n smanat. 34 n smanat i uselmed, snat n smanat i uktazal. 

<p style="text-align: right;"> H.Moula 

  
 Ilmend n umuli wis 62 γef wasmi tenddeh tegrewla n Lezzayer, ddeqs n leqdicat i d-ittewheggan di 04 n tγemmar n tmurt. Dγa taddart n Texliǧt n Σettu di temnaḍt n Yiferḥunen, lwilaya n Tizi Uzzu, llan di ttiεad n wass n umezruy, anda ara ldin yiwen n usebdad n ugrawliw Yaḥa Ʃabd Lḥafid i yetwasnen s yisem n tegrewla Si Lḥafiḍ. D yiwen n umeγras u d agrawliw meqqren. Illul deg yirebbi n taddart n Texliğt At Ʃettu, ass, n 26 deg yennayer 1933. D azamul u d amedya n tebγset d umennuγ γef tlelli, imi yella gar yimenza i d-yerran i teγri n umenzu n unbir 1954, akken tamurt ad tt-id-kksen deg ufus n waεdaw. Si Lḥfiḍ, yewwi-d abrid zeddigen, muḥal yekna i lbaṭṭel, muḥal yexdem miḥyaf gar yimdanen. Di tallit-nni n tegrewla, yella d aγella gar temnaḍt n Σin Lḥemmam d Draε Lmizan, yella γer yidis n yigrewliwen meqqren n lwilaya tis3 tamazrayt am, Remḍan Σebban, Σmiruc, Krim Belqasem, Muḥend Welḥağ d waṭas-nniḍen. Mebεed timmunent, Si Lḥafiḍ yella d aqerru n ukabar n Tirni n Yiγallen n Yinemlayen (FFS), γer yidis n Si Lḥusin At-Ḥmed akked Muḥend Welḥağ i yettnaγen mgal adabu n Ben Bella. Syin, yunnag γer tmurt n Fransa, anda ikemmel amennuγ i lfayda n tmurt almi d asmi yewweḍ leεfu n Rebbi deg waggur n furar 2016, di leεmer-is 83 n yiseggasen.

<p style="text-align: right;"> Islam Bessaci 

  
 D Iḍelli, d lficṭa, encore une ! Décidément, les adultes-agi ur rewwun ara timeɣriwin. Maɛna, tameɣra n yiḍelli est bizarre: ulac seksu, ulac urar, ulac iḍebbalen, ulac “one, two three, vive nekni !”. Ulac akk d acu d-yessebganen belli tella tmeɣra au sens “zwi-tt, rwi-tt”. Ḥala yiwet n taɣect i d-yettɛeddin, di tilibizyu, rradyu d rrabay : Qssamen. Qassaman-agi lmaɛna-as: “aḥeq sidi ccix!”. Pratiquement, Les adultes akk snen ad cnun “qessamen”. Mara tt-cennun, ad as-tiniḍ d taẓalit i zzallan. Llan même wid yettmiṭiwen. Il parait, waqila que plus tettmiṭiweḍ mara tecnuḍ neɣ mara tesleḍ i qessamen, plus tezdeɣ-ik rruḥ lwaṭaniya. Mazal les trois neurones-inu ur ssawḍant ara ad fehment d acu-tt, exactement, rruḥ lwaṭaniya. Zriɣ apipri belli d leḥmala n Tmurt. Nek, par exemple, ur sɛiɣ ara rruḥ lwataniya, axaṭar, d’abord, ur sineɣ ara ad cnuɣ qessaman et axaṭar daɣen à part Lina, Sophie, yemma , baba, yaya, abiru d dduḥ ulac d acu i ḥemleɣ. Surtout dduḥ-iw, kkuliɣ fell-as ! Lukan ad sxedmeɣ les trois neurones-inu u ad as-rifliciɣ un coup, ad afeɣ belli ula d nekk ḥemleɣ tamurt-iw. Ben oui! Kesksik dduḥ, sinon d tamurt à petite échelle ! Au fond, ula d nekk sɛiɣ rruḥ lwataniya. Sauf que nekk ur sineɣ ara qessamen. Mais sneɣ kra n tuɣac i yi-d-cennu yaya ɣer…dduḥ. Par exemple : Čiw čiw ḥiḥa Tisekkrin di ṭṭerḥa Ta teffer Ta tenna ffer Buc buc waɛli Tamɣart, iɣid, aḥuli Yekker leɛyaḍ s igenni C’est un régal mara yi-tt-id-cnu yaya. Vive Yaya, vive dduḥ-iw !! 

<p style="text-align: right;"> SOA 

  <a class="__cf_email__" data-cfemail="285c06475d444c4945495a685149404747064e5a" href="/cdn-cgi/l/email-protection">[email protected]</a> 

  
 Tuget n tuddar akked kra n temnaḍin di lwilaya n tubiret ttwaɛezlen ur ttwasnent ara s waṭas ama d tid yellan deg unẓul neɣ ugafa lwilaya ala ɣef liḥala ideg ttidirent akk d tegnatin n cedda d lexsas n wallalen tudert anda nḥafent s waṭas seg yiɣublan d wuguren iten- yeṭṭafaren di tmeddurt nsen , gar temnaḍin-agi ad d-naf tamnaḍt n Ben Aɛabed di dira deg unẓul lwilaya ur sɛin ara allalen usiweḍ imi imezdaɣ kkaten-tt ɣef uḍar ,ɛlaḥsab imeslayen nsen akken azal 70 yemdanen i yettruḥun deg yiwen n lkar ma yella d wiyaḍ ttrajun azal 2 tsaɛtin akken ara ruḥen ladɣa arrac lakul yal ass ur ttawḍen ara di lawan ɣer uɣerbaz acku ulac deg acu ara ruḥun hacca wid yesɛan tikkeṛusin , dayen iten-yeǧǧan ɣelqen abrid ussan-agi iɛeddan gar tɣiwant nsen akk d tɣiwant lmeɛmura sebba n wannect-a ɣef waya ssuturen seg yimḍebren s tikci lkiran yettawin s iɣerbazen akken ad teddun yid-sen rnu ad ttawḍen s axeddim d lakul di lweqt ,Si tama nniḍen gar tudrin yenḥafen tella taddart n ɛriqa di ṣur lɣuzlan i beɛden s wazal 35 yikilumiṭren ɣef unẓuln tubiret anda imezdaɣ četkayen seg waṭas iɣublan acḥal d iseggasen iɛeddan mazal-iten ur frin ara gar-asen asizdeg n temnaḍt rnu ɣur-s aɣbel n tnezduɣin acku tuget n twaculin ur sɛint ara tinezduɣin imi lejrida taneggarut tella-d s 220 i yesfayden i yellan azal 5000 imssutren am wakken daɣen sbiṭar isɛan mazal xuṣent imejayen yettwaxeṣen ɣef waya ttruḥun ama d sbiṭar ameqqran di lwilaya ,ad d-naf daɣen yiwet n temnaḍt iwumi qqaren at larebɛa i yellan di tɣiwant lqadiriya deg ugafa n tubiret ula d netta tettidir di tegnatin qessihit mlih imi ɣaben wallalen iwilmen i tudert i yerran ussan nsen d iberkanen seg useggas ɣer wayeḍ am waman anda rran kan lwelha nsen ɣur-s ansi ara d-awwin tiqit waman , Ma yella d taddart n teɣzut i yetabaɛen ɣer tɣiwant n at raced rwan imezdaɣ-is leɛtab si yal tama acku taddart nsen tettwaɛzal tebɛed ɣef tɣiwant ayagi akk d ugur i yettuɣal fell-asen seg uguren i ttmagaren ladɣa ilmeẓyen yeqqaren acku ur sɛin ara aɣerbaz alemmas akk d tesnawit imi ttruḥun ami s at raced dacu kan ula d aɣbel n uṣiwed yerra di leɛtab nsen imi ixus mliḥ ma yella d win iten-icuɣben daɣen aɣbel lgaz n temddint ,rnu ɣer wannect-a ur sɛin ara ula d tazeqqa n tujya ɣef waya yesefk fell-asen ad ruḥen ama d taɣiwant leqser neɣ beclul , ayagi akk d iɣublan i yeǧǧan imezdaɣ ttafend iman nsen deg yir liḥala ur yesefraḥen ara ,ma yella d imḍebren ttaken lewɛud ur ten semrsen ara di tilawt am wakken nezmar ad d-nini ugint ad frunt tmucuha n lmeḥna d lmerta ɣef yemdanen imi d nutni kan i yettxeliṣen . <span style="white-space: pre;"> </span>

<p style="text-align: right;"> Menas Abdelhak 

  
 Send iḍelli kan i yemden 18 n yiseggasen ɣef tibawt-is, ɣef wass-nni amcum i izelzen ulawen n yiqbayliyen, imaziɣen akked madden-nniḍen i t-yessnen, i t-iḥemmlen daɣen. Ass-a kra wid i t-iḍefren, i yeslan i yimeslayen-is ama deg tezlatin, neɣ deg tedwilin, ur yeqqar Lwennas yemmut. Anaẓur, agrawliw, amussnaw, yettɣib kan s tfekka d rruḥ, maca ayen i d-yeǧǧa, yettɣimi i lebda. Ɣas ma yettwaccelqef seg gar n wallen, aql-it yedder yettidir, yerna mazal ad yidir ɣer sdat. Ula d arrac imecṭaḥ i d-ilulen seld tibawt-is, atan ssnen-t ḥemmlen-t ulama ur d-ufan rruḥ-is yella. Ufan-d yiwen n yisem swayes i d-yennerna, yefti d xilla n yismawen. Yal yiwen seg-sen d lɛali-t imi iban dakken Dda Lwennas d amdan i yuklalen aṭas n lɛez d tayri. Daymi nezga d imekdiyen i yisem-is azedgan i yewwten ɣef tukksa n lḥif n yimeɛfan, i yesḥefḍen i yesseknen ayen i yettwaffren i ugdud n tmurt-is i yettawi dima d anezgum-is. Tabɣest i yesɛa, tewweḍ taseddart d tameqqrant, ula d aḥulfu n ukukru ur t-yeǧǧa ad as-yesseḥbes tikli i yebda, neɣ ad t-id-iwexxer ɣer deffir. Netta d argaz i yeččuren d irgazen, d win i d-irebban, i d-yessekkren irgazen, d bu temsirin ur d-ttakken yiɣerbazen, d wihin i yufraren i ifazzen. Acḥal i yesɛa d tarwa i as-d-irennun i ara as-d-yernun tarwa. Simmal ṭṭuqquten wid i t-yettḥibbin, ẓran dakken lemmer mačči d netta, tili ur telli akka. Ɣas ulamma lukan ur iɣab ara, iban addad-nneɣ ur yettili am wa n tura: ad ibeddel kullec seg yal tama. Lameɛna s wayen i d-yeǧǧa i nekker nelḥa. Yessexreb lecɣal amek i d-yenna, yesseɛreq awal s lehḍir d ccna. Atan mazal annect-nni ur yefni. Mazal aɣref-is yettkemmil ayen i yebɣa: ur tt-yefra s trewla, ur yettwaqqen s ssnesla. Akken tenniḍ: ‘’d lwajeb asirem ad yili, deg wulawen ad yefti, ɣas akka lweɛd la iteqqes.’’ Ihi s usirem iɣef tettwessiḍ i yettwanjar ubrid ideg telḥiḍ, yis-s amennuɣ yettkemmil alami i yettwaseggem lkil. S lexsas neggar tiɣri, nessiwil, ur nɣeffel ad aɣ-yesseɣli lmil, ur neẓẓuɣɣur ur nettɛeṭṭil akken ad neg ttawil. Ass-a, azekka, Dda Lwennas yella yella.

<p style="text-align: right;"> Kaysa Khalifi 

  
 Ttrajunt ktar n 100 twaculin i yittidiren di taddart n at yeḥya di tɣiwant n ssuq lexmis deg umalu lwilaya n tubiret asiweḍ lgaz n temdint i yellan deg ahil ara yesfayden acḥal d timnaḍin id-yezzin i tɣiwant-agi umbaɛd mi d-wekkden imḍebren akken 95 di lemya ad yawweḍ usenfar-a ɣer tuddar-a , dayen yeǧǧan imezdaɣ n at yeḥya steqsayen d acu n tsebbiwin i yeǧǧan akken ur sfayden ara seg usafar-a i yellan acḥal d iseggasen aya nutni ttrajun melmi ara d-yawweḍ s ixxamen nsen imi taddart-a teqreb ɣer tɣiwant ssuq lexmis meḥsub sin yikilumiṭren i tebɛed ɣef uxxam n tɣiwant yerna zgand ɣef ubrid lwilaya yettawin ɣer ɛin bessam , rnu s annect-a akken imḍebren weɛen-ten ayyuren-agi iɛeddan s usiweḍ n lgaz imi ttwalin tamnadt-a tettwasen s usemmiḍ d ugeffur qessiḥen deg ussan n cetwa , Si tama nniḍen iwekded uselway n tɣiwant akken deg ayyuren -agi id i teddun ad asen-yaweḍ lgaz i yimezdaɣ-a imi yerra aɣbel-a yenna-d belli asenfar-a ur yebdi ara di lawan meḥsub iɛeṭṭel , ɣef waya imezdaɣ sḥasfen s waṭas ɣef uɣbel-a ideg rwan lmeḥna acḥal iseggasen di teqreɛtin lgaz isen-yesserwan lmeḥa d leɛtab imi tikelt ad afen tikelt ulac acku icuɣbiten mliḥ d annect ssuturen seg yimḍebren ad ṭṭfen di lweɛd nsen s usiwed usenfar-a deg ussan-agi kan xersum ad siwḍen s asirem nsen i llan ssaramen .

<p style="text-align: center;"> Tinezduɣin n “rrif” hwaǧent trisiti  

 Ssuturent twaculin i d-yesfayden si tnezduɣin i yetabaɛen s aḥric n tnezduɣin rrif di temnadt n dɣafla di tɣiwant lhacimiya id-yezgan deg unẓul lwilaya n tubiret s useɛjel usiweḍ n trisiti s ixxamen nsen xersum ad yefru ugur-a imi yeghlid lxuf ɣef twaculin-agi aṭas ayagi acku lexyuḍ n trisiti i yiwḍen s ixxamen nsen xerben akk ur qɛidden ara akken iwata ,Si tama nniḍen ssuturen imezdaɣ akken ad d- ggar iman-is tkubanit yettwaxesen di trisiti sonalgaz ad tesifses cwiya seg uɣbel-a s useggem lexyud-agi ixerben xersum ad yenqes lxuf i yimezdaɣ imi aɣbel n trisiti yeqqim d ugur ameqqran di tama-a , ɣef wannect-a ttuɣun imezdaɣ ad d-rren yimḍebren tmuɣli nsen s aɣbel -a i yellan acḥal-ayagi yerna mazal-it ar ass-a d wussan werɛad yefri akken as d-affen tifrat s lɛejlan asen d-siwḍen trisiti ad teḍwu tafat .<span style="white-space: pre;"> </span> 

<p style="text-align: right;">   Abdelhak Menas 

  
 Mazal ar ass-a timetti-nneɣ tettwali aṭṭan-agi n sida d ucenna neɣ d aṭabu ɣas ulamma aṭṭanen i merra tettmeslay fell-asen. Ula d aṭṭan-nni n lkunsir (axenzir) tekkes-as awal-nni: ad aɣ-yenju rebbi yenju lmumnin! yettɣid win ara ihelken di tmurt-nneɣ, imi si tazwara, iban kan ad yettuxeṭṭi, ama sɣur medden ama sɣur-s.

<p style="text-align: center;"> Tidet ɣef waṭṭan-a 

 Aya ad t-ncudd qbala ɣer nekni ur nezri tidet n waṭṭan-a n ubirus n VIH i yuɣalen ass-a seg waṭṭanen yezgan s dwawi i d-snulfant tmura yeddan d wamek yettanṭaḍ imi nekkni ɣur-neɣ nenwa ma nemmeslay d win ihelken, ad aɣ-yenṭeḍ, ma neḍsa-as, ad aɣ-yenṭeḍ. Dɣa, ma nemsalam yid-s tenger fell-aɣ, Xaṭi. 

<p style="text-align: center;"> Amek ittanṭaḍ ? 

 Abirus n VIH yettanṭad s tuzzuft (sexualité ), s tsegnatin-nni yettwasnen deg uksum n win yuḍnen. Ula d ljerḥ amectuḥ, yezmer ad as-yili d tawwurt i ubirus-a ma yemlal yid-s war ma nettu tayemmat i t-issenṭaḍen i mmi-s, ama di tadist neɣ s usuṭṭeḍ. Deg useggas n 2014 iban-d wazal n36,9 n yimelyan n wid ihelken sida maca mačči d leḥsab iseḥḥan imi aṭas n wid iteffren leḥlak-nsen, Dɣa ma nesteqsa acimi? tiririt tban kan imi s yis-s i d-nebda ameslay. D acu kan imi nekni nettwali ala s yir tiṭ , mi nesla s walbaɛd ihlek neqqar-as yekcem iberdan-nni n yir tuzzuft, war ma nezra d acu n sebba s tidet imi yezmer ad tili d ayen-nniḍen s wakka nettkemmil i taluft am wakken i as-yettkemmil win yuḍnen.

<p style="text-align: center;"> Melmi i d-yettban Sida ɣer umdan ? 

 Aṭṭan n sida, ur d-yettban ara s amdan alamma fkant 7 ar 10 n yiseggasen d asawen, bexlaf ccirat-nni timeẓyanin ur nettawi lewhi ɣur-s. D ayen ara t-yeǧǧen, ad yezzuzur deg ubirus-agi. D acu kan, ayen yessewhamen imnadiyen d tamurt-a tageswaḥt tineslemt akk d tid i tt-icuban anda tuzzuft d leḥram ma teffeɣ i lɛada n zwaj, meɛna mazal yettnerni sida deg-s! U acimi ur d-tettili ara tikci n yiḥaraben (préservatifs ) baṭel am wakken xeddment tmura irebḥen? i wakken ad nessenɣes tallalit n waṭṭan-agi i icudden deg ugar 80% n tikkwal ɣer tuzzuft.

<p style="text-align: right;"> Salima D 

 
  
 Mačči kan ala aṭṭan n uxenẓir i iweɛren i udawi deg tmurt. Ula d aṭṭanen-nniḍen i d-yettbanen zun d ifessasen, yuɣal yewɛer ad ten-tdawiḍ akka imir-a deg waɣir n Bgayet. Ugar n yiḥeyyaren i sɛeddayen yimuḍan seg lehlak-nni-nsen, ttidiren iɣeblan-nniḍen akken ad afen tazeqqa n udawi i walmend-nsen. Syin ad d-ṭṭfen ttiɛad ara ten-yeǧǧen ad gganin ayyuren deg tiqraḥ send tirza n usɛeddi. Amedya n waṭṭan n ubeḥri n yiɣsan d uzellum, ttmagaren-d yimezdaɣ n twilayt n Bgayet, ladɣa asamar-is, uguren d imeqqranen akken ad afen amsujji iqerben seg tnezduɣt-nsen, neɣ sɣur win ara d-sɛeddin war ma urǧan nnuba n waṭas n wayyuren. Iban-d mačči kan beɛden yimsujjiyen n waṭṭanen-a ɣef Wat usamar n Bgayet, am Ayt Smaɛel, Tasexriwt d Yiderginen, maca daɣen uqan ayendin sdat umḍan ageɛmir n yimuḍan n waṭṭan-a i yettziden yettahda. « Ṭṭfeɣ-d ttiɛad seg Uqbu, maca ilaq-iyi ad rǧuɣ sin n wayyuren d uzgen akken ad ɛeddiɣ. Ur nesɛi ara tiferni-nniḍen, wamma tili nefren win i aɣ-iseɛɛden ». D awal n yiwet n tmeṭṭut seg Ayt Smaɛel. Mi ara yili waṭṭan deg uswir i d-yessuturen adawi uzrib, tuget n medden i nesteqsa smenyifen amsujji abujad iqerben, wala win yettwassnen ibeɛden. D acu, ugur a-t-an ur ttwassnen ara yibujaden i yeddawayen aṭṭan-a neɣ wa. « Nekk s timmad-iw ssneɣ ḥaca yiwen n umsujji i yeddawayen aṭṭan-a. D win i yettwassnen, d win iɣef ttmeslayen lɣaci seg waṭas-aya ». I aɣ-d-yenna yiwen n urgaz. Ulamma ggten ttawilat n teywalt, am yiẓeḍwan inmettiyen, mazal ttɛeṭṭilent kra n telɣa akken ad awḍent i uɣerman. Rnu d tigejdanin maḍi, ma nsenneḍ ɣef umedya-a n tezmert n umdan d udawi-ines. Ugar n uraǧu iḍulen armi yenfel ssber, ula d ass n usɛeddi ur yelli d ushil ɣef umuḍin n tɣiwant n Ayt Smaɛel d tɣiwanin i as-d-yezzin. Ɣas ma d tagrest i d-iteddun tura, ideg yettili usemmiḍ tettɛeṭṭil tafat n tnezzayt, yessefk ɣef umuḍin ad d-yekker ɣef zik lḥal i tisin deg yiḍ i wadeg yeggugen, ma yebɣa ad d-yeqḍu aqeddic-is akken yessaram.

  M. K. 

  
 Ttlalen yemdanen ddaw lebɣi n ugacur (hazard) deg tmura yemgaraden deg uɣanib n tmeddurt, deg idles, deg asɣan( la religion) deg ansayen( leɛwayed), deg lɛeqliya, deg tidmi akked tmuɣli ttawin ɣef timsal icudden ɣer tudert d lmut d w-ayen yellan akkin I lmut.

 Maca xas akken kulci yesebɛed amdan ɣef umdan nniḍen tella tidmi (la pensée), tella tinfit (l’esprit) d tifrit (la conscience) tzeṭṭ imurar gar iɣerfan wicqa amek llan leɛwayed-nsen d w-ayen s wacu yummen.

 Tikwal tidmi akked tinfit ttilin nnig wakud akken ad zdin tamuɣli n yiḍeli ɣer tin n wass-a. Ulac ayen yaẓẓaẓayen amdan n tama-agi ɣer win n tama yellan akkin am imedyazen, am imyura, am izemniyen, am inaẓuran.

 Ay akken yebɣu yella ttawil ɣef acu id yedda yinaw (discours) n timussnawin teɣzi n wakud yezrin d win yellan d amiran, tikta (xas tikwal ttemqazament, ttemgaradent, ttnaɣent bay-gar-asen-t) maca lebɣi n yal ameslay yiwen: tifin n unamek n tɣawsiwin yeggan lemqud I tudert d w-ayen yellan d amsdaɣ (parallèle) I tudert-nni.

 Aɣbel n umdan yiwen-it: acimi id yussa ɣer tudert, acu id iswi-s deg tudert-agi, acu I t-yettraǧun deffir tudert (sakkin i lmut). Ɣef aya mgaradent tiktiwin timenza id yewwi umdan ɣer unnar n usakasi ɣef t-id iḍefṛen seg immir ɣer tura. Acku I lɣerẓa uḥakker akked tizumna tenerna ɣer ugni n wawal tidet id tewwi tussna.

 Ahat llsas amenzu ɣef yebda lebni n usekkud azemni yeqqen ɣer wesɣan( la religion). Amdan amenzu yadren tallit n uzermezray (préhistorioque) ur yegzi ara ayen iḍeṛṛun di ddunit. Ur yessin ssebba n tamsalt acku tamussni tussnant( la connaissance scientifique) mazal ur d tlul ara. Ɣef aya yeqqen kra yellan ɣef usɣan. Tudgi akked war tamussni llan-t deffir w-ayen umi neqqar uɣris (le sacré).

 Amdan amenzu yeddan deg ubrid n usɣan (la religion) yesbedden iɣulad imenza yenwa d uɣrisen( sacrés) yerra iṛṛabiten d lqibla n ṭmana i tmeddurt-is war ma ifaq sw-akken yessa deg annar n tudert lḥawj ɣer unadi akken ad tili tuget n tmussni. Isula kkan-d (i merra) deg yiwen usteqsi aqbur : anwa id nekk ? Amek id nekk ? Amek ara yilli inekiw zdat inekiw n wiyaḍ?

 Anadi n lewǧeb ɣef tuttriwin-agi yellan d llsas n tizumna( philosophie) yeldi tawwurt I tidmi akken a tḥatec deg iman-is , beṛṛa n n yiman-is , deg akal deg igenni akken ayen yellan yeffer as yewɛu wallaɣ, ad yuɣal ddaw leɛnaya n lebɣi-s tefrit (la conscience) akked d- w-ayen yellan ddaw tefrit (l’inconscient). D-ayen id yewwin tarennwat (victoire/ suprématie) d tinfit ɣef tfekka.

 I tikelt tamenzut yegzi wabbaɣ n umdan d akken xas iɣab ( iɣab s unamek aɣaran/ la mort physique) maca yezmer ad yenfel akkin i tmettant s wudem n tinfit. Seg immir lecɣal yeqnan ɣef lyafuxa , ɣer wallaɣ, ɣer tidmi wwin azal ɣef necwa tuwzilt n tfeka (tafekka tudert-ines d tuzuft, lḥawej-ines d ccihwa-t).

 Seg immir yenǧer ubrid ɣer unadi ɣef taɣlalt (l’éternité). Deg ixf n yiman-is amdan yegrawel addad ines yellan d lfani. Ahat ulac inzikmir (douleur) yettɛebbi ixf n umdan deg tifrit-ines am lqeṛh yerzan aɣbel n lmut. Inekiw (le MOI) n umdan yugi tamettant. Kra yellan d aferdis deg iman-is yesflit ad idum ad yili d aɣlal( éternel). D tugdi-agi tuffirt yettawi yid-s i ldin tiwwura ɣer usɣan d w-ayen yeddan akked lɣerẓa n wasɣan. Imṛabḍen, ibudaliyen, ixewniyen, iderwicen, ihayaden, icawafen, imdawiyen ibaḍniyen yak d tugniwin ad yettmalen amek si zik n zik amdan yecqat- unadi ɣef wamek ara d yekk nnig iman-is( liḥala tamenzut it-yerran d lfani / état primaire de mortel) akken ad ibedd ɣef udasil nniḍen : addad alɣaɣ. 

 Amek? Acu n tawwil yesɛa umdan ameḍɛafu akken ad yezger seg addad n wadda ɣer win ufella. Seg liḥala-s n uɣersiw amenzu – animal primaire- ɣef liḥala timinegt (état superieur) ara t-yerran d-Ales (surhomme) mačči d-amdan( homme) ?

 Nnig tira tuɣris (écritures sacrées) nnig tira n iḥulfan( écrits spirituels) d tiregwa id tenǧer tinfit ( espṛit) id yewwin nuba i tixelwit n umdan akked yiman-is (la méditation).

 Nietsche akked ccix Muhen U Lhusin , xas tamgared tagnit, tallit, d yidles anda id lulen d wanda ɛacen, maca aɣbel-nsen yiwen-it: amek ara ibeddel lqum ad yaki seg lihala-s tazwarant deg akken yella akken ad yezger ɣef waddad n ufella ara t-yawin s asqif n ṭṭmana anda yettidir wales !

<p style="text-align: right;"> Ait Slimane Hamid  

  
 Dddurt yezrin, yell-ad wawal deg usebtar-a ɣef”tenfult n tezrawin n tmazight” (bulletin d’Etudes Berbères) d-yefɣen ɣer tezrigin Achab. Yura-d umeskar : “ wakken ad tishil taɣuṛi n isebṭaren yellan deg zzmam , amur ameqqran seg tewriqin-is yettuɛawed-asen-t tira ( uran-t s wudem atrar) ama deg ayen yeɛnan asekkil neɣ tirawalt( ortographie).” Dɣa da i d-tella tucḍa, imi ur tettuɛawed ara tira, teqqim kan akken yuɣ lḥal tura di tazwara. Ad aɣ-surfen imeɣriyen d tezrigin Achab

  
 Ayen yella-n d-aqbur yesɛa azal, ɣas ma yella ḥeqrent medden tura. Wigi d lḥirfat n zik nni i ruḥen ttwattun-t. Acku tatrara tewwi-d yides « daɛwessu » lakked tatut yewwin kra yella-n n zik nni. Lḥirfat-agi n-ufus ttruḥun-t yiwet yiwet, ḥaca ma negren-t! Ayagi, mači dayen yessefraḥen, imi nebra i yigerruǧen n leǧdud iɣ-d ǧǧan. Maca, nukni ur nessin ara azal n waya, imi iɣ iruḥ akk ayen nessen. Maca, llan kra n yimɣaren mazal-iten ṭfen deg lḥirfat nsen ɣas akkeni ur ssarbaḥ-ent ara bab-is tura, deg tallit nneɣ, anda kulec yuɣal d timacinin lakked d-irubuten. Nesɛa akken yiwen n-umedya: D yiwen umɣar akkeni yesɛan azal n 85 iseggasen, yerna mazal-it yeǧhed. Mass-agi, yuklal taǧmilt s wazal-is, imi ɣas akken muqqer deg laɛmar ifassen-is mazal-iten ttxiḍin, gezmen, feṣlen…timeḍraḥin n taḍuṭ (Les matelas traditionnels). Akka ihi, D’da Muḥand nufat-id yiwen wass deg t’ḥanut-is yettxiḍi imeḍraḥen n taḍut i kra n yimdanen. Yesɛa taḥanutt deg taddart n Ginduz, yella-n d-aqerru n t’ɣiwant n Ayt Ṛzin, ibaɛden azal n 85 ikilumiṭren ɣef Bgayet tamanaɣt n t’wilayt. Ass-mi i neẓra amɣar-agi i xedem timeḍraḥin ur n-umin ara, acku nenwa belli lḥirfa-agi tenger. Ulac ass-a win i xedmen timeḍraḥin s-ufus, acku medden akk ttaɣen-d tid n luzinat. Mi nekcem ɣer umɣar-agi nufa yeǧhed, ifassen-is txiḍin. Yenna-d : »Akken tettwali-ḍ d nek kan i d-yugran ixedem timeḍraḥin n zik nni deg tama-agi n’At Ɛebbas. Ɣuri 85 isegassen, maca ur bɣiɣ ara ad ḥebseɣ lḥirfa-agi n baba lakked jeddi! ». Neseqsa-t ɣef arraw-is ma yella refden asafu n senɛa-ines, D’da Muḥand yenna-d : »Ulac ! Arraw-iw ur ssinen ara lḥirfa-agi. Acku, ass-a ur tettɛeyic ara bab-is… ». Ih akka, zman aɣeddar. Ulac yiwen ger yilmeẓyen ilemden lḥirfa-agi taqburt yesɛan acḥal d leqrun, akken attkemmel abrid-is. D’da Muḥand mači d lǧahel, ɣas m’ur yeɣri ara, maca yesɛa ifassen ugaren kra yella-n d ttussna. Amɣar-agi ur ixedem ara kan imeḍraḥen, ixedem ayen nniḍen am icwariyen, tibardiwin i yiɣuyal, tiqfacin, igertyal,…lḥṣul mači d yiwet n lḥirfa i yesɛa deg ifassen-is n-uraɣ. Ma yella d nukni, neqqim nezza, imi ayen yessen akka D’da Muḥand at yawi yides ɣer uẓekka ass ma yemmet (nessaram-as tuɣzi laɛmar !!). Atan anda yewweḍ yidles nneɣ, iwumi iruḥ ula…d-rruḥ !

<p style="text-align: right;"> Syphax Y. 

  
 Imɣaren-nneɣ d agerruj, d wid iɛzizen ɣef wul. Zgan kerhen lɛuj, bɣan sswab d lmeɛqul. D imɣaren-nneɣ i aɣ-yesserwan awessi, sskaneyen-aɣ-d abrid n tafat. Ma yella nefka-asen asteqsi, tiririt ad tt-id-rren d snat. Imaɣren-nneɣ, nḥemmel-iten swan, azal i lan yif ssuma. Acek-iten zeddigen am waman, d rrbeḥ kan i asen-nsemma. D imɣaren-nneɣ i aɣ-yesseḥfaḍen tissas, ur aɣ-ǧǧan ad necceḍ. Ssnen ad ḥudden llsas, ɣur-sen war ccek ad teɣreḍ. Imaɣaren-nneɣ, banen d anwi, awal i ten-yeɛnan ɣezzif. Win ur ten-ixaleḍ fell-as terwi, netta d ubuhal kif-kif. D imɣaren-nneɣ i yuklalen annuz, ugar n wiyaḍ imeẓyanen. Ɣas dima ad asen-neqqar ayyuz, aṭas i mazal ttalasen. Imɣaren-nneɣ, acḥal i ten-nettɛizzi, abaɣur seg-sen yettwaway. Imi-nsen ineṭṭeq-d s yinzi, iḥekku-d daɣen timuɛay. Imɣaren-nneɣ, lhan i temwinsa, rnan ttcebbiḥen tawacult. Yal mi ara d-inin taɣawsa, nettyeqqen belli d tameẓẓult. D imɣaren-nneɣ i d At tfenṭaẓit, ggullen ad tt-ḥerzen ur as-berrun. Nnif ssekcamen-t i ugrud d tlemẓit, widak-nniḍen ur ten-tettun. Imɣaren-nneɣ, tekksen-aɣ tatut, smektayen-d amezruy d yidles. Ansay i neṭṭafar am lqut, yis-sen d awezɣi ad t-neɛfes. D imɣaren-nneɣ i d azamul n tmussni, nennum sɣur-sen nlemmed. Amek ara aɣ-seɛyyun ɛni, yak i tama-nsen i nsenned. Imɣaren-nneɣ, cfan-d ɣef zik, tudert-nni n yimezwura. Ulama yid-sen ur tt-necrik, s usugen deg-s negra. D imɣaren-nneɣ i ɛuffen tiḥsifin, ssaramen ḥaca lxir d lɛali. Tiẓeḍt deg ccwal ur tt-ufin, ran tagmat ad tidir ad tili. Nnig wayen i d-iniɣ merra ɣef yimɣaren-nneɣ, mazal ameslay fell-asen ur ifukk. Imi ɣas ma d imeqqranen deg leɛmer, maca allaɣ i kesben s tmussniwin d tektiwin yeɛmer. Nerra tamawt ula i leqdic-nsen deg yal tama. Amedya, llan yimɣaren i d-yesnulfayen tiddukkliwin, ttmaggan d iselwayen-nsent, ttazzalen ɛettben I wakken ad yesmurres ccɣel-nsen. Rnu, neẓra belli ɣas ad d-ssekren tarwa ad mɣuren, wanag ttekkayen s tezmert-nsen deg urebbi n yiḥfiden-nsen d llhu yis-sen. Ad ken-yeḥrez Uxellaq ay imɣaren d temɣarin-nneɣ.

<p style="text-align: right;"> Kaïsa Khalifi 

  
 Mohamed Al Arifi, yiwen seg Lmacayex Imeqqranen n Ssalafiya Al Wahabiya ay uznen s tfetwatin-is (Fatwas) isawalen i Ljihad deg Surya igiman n yelmeẓyen ad d-mmten, ad d-nɣen, ad zlun irgazen, ad jeggḥen tilawin, ad snejlin igiman n twaculin am tin n Aylan… s yisem n ddin ineslem. Maca, netta ɣas ineɣɣ s  » Lfatwa  » ur d-yettmettat ur izedder mmis deg yilel… Mmi-s netta yuklal kan ad yidir deg leqṭen !

<p style="text-align: right;"> D.D.IMEDYAZEN 

  
 Ma yella ameqqran yesra i uqader d uqedder, amecṭuḥ yesra i usebɣes. Bouam Mouhamed Arezki d amedyaz ilemẓi i d-ilulen deg tɣiwant n Ssuq n Letnin (Mɛetqa). Hata wayen i d-yerra ɣef yisteqsiyen i as-yettunefken:

  Aɣmis n Yimaziɣen: Tenniḍ-d mačči aṭas-aya segmi tefkiḍ azal i tira, acimi?  

  Bouam Mouhamed Arezki:  Di tazwara, ttaruɣ kan i yiman-iw… Lliɣ ttwaliɣ aswir-iw d amecṭuḥ, am d assetḥi i ttsetḥiɣ ad d-sbiyyneɣ ayen ttaruɣ. D aya i yekkin cwiṭ deg tmentilt i yi-yeǧǧan ad qqimeɣ armi d taggara-a akken kecmeɣ ad issineɣ amaḍal-agi n tmedyazt amek iwata.

  Amek tufiḍ iman-ik deg umaḍal n yisekkilen? 

  Ayen i yi-yewwin ɣer tira, d tikli d umennuɣ n teqbaylit. Ciṭ di ccna, ciṭ di leqdic adelsan. Yehwa-yi umaḍal-a aṭas. Umreɣ daɣen mi deg-s i lliɣ, deg-i i yella. Ad as-iniɣ tanemmirt i Tdukkla Tadelsant n taddart Tiɣilt Maḥmud i d-yeslulen deg-i lebɣi akken ad xedmeɣ kra i tamagit s yimru i ufiɣ d allal deg wannar n yifyar.

  Tewwiḍ tikkelt iɛeddan arraz amezwaru deg tfaska n tmedyazt i d-thegga Tdukkla Tadelsant Smaɛil Azikiw, amek iga uḥulfu-inek?  

 Arraz-nni d win i ur rǧiɣ maḍi ad t-awiɣ, acku alammi d aseggas-a i ssneɣ tifaskiwin, yerna ufiɣ-d aṭas n yimedyazen yufraren. Aya yerna-yi-d tabɣest d lebɣi meqqren akken ad kemmleɣ ɣer sdat, imi iswi amezwaru d asnerni n wazal i tira taqbaylit.

  Imi aql-ik ɛad d ilemẓi, ahat llan wid i ak-yessebɣasen ad tkemmleḍ abrid i d-tebdiḍ?  

 Tazwara d At uxxam i d-yellan ɣer tama-w, syin akkin ufiɣ-d tawacult n yimedyazen ara snemmreɣ. D nutni i yi-yesbeɣsen! Ladɣa imi lliɣ d ilemẓi gar-asen. Seg-sen ad d-bedreɣ Dda Mbarek Gamar i yi-d-yefkan afud meqqren.

  D acu tessarameḍ ad txedmeḍ s tekci-a-inek n usefru?  

 Tidet kan ur i yi-iban ar tura. Akken lliɣ akka, mazal ttnadiɣ ad snerniɣ aswir n tira-w. Ahat ad d-swejdeɣ ammud n yisefra, maca mazal ciṭṭuḥ imi lawan-a, teṭṭef-iyi-d leqraya.

  Testeqsa-t Kaisa Khalifi 

  
 Ma nmuqel s sswab gar yiḍelli d wass-a, ad naf yella umgarad i d-ilulen deg ccna azwaw. D amgarad i aɣ-yattaǧǧan nesḥissif aṭas, imi d-yegla kan s temḍerrit i tezlit-nneɣ d uẓawan-is. Ur mazal tizlit taqbaylit am tinna n zik. Ur teqqim amek tella, ur telḥi ɣer ubrid n lɛali. Acimi? Acku kra n yicennayen imaynuten i d-yettilin, i d-yettekcamen annar-agi n usbeɛzeq n tuɣac, beddlen-tt amek i asen-yehwa. 

 Tṭuqqten tura wid icennun ɣef yiwen n yiswi, sin, neɣ ugar, war ma gan leḥsab-nsen i wazal n tezlit-nsen n tidet. Xeddmen imeslayen s tutlayt-nsen, rnan ssexlaḍen awalen n tutlayin-nniḍen am tefransist. Mačči d anza neɣ d sin i d-yettunefken ɣef waya. Mačči d yiwen n umedya i d-yettwasersen ɣef taluft-a. Nesla i yilmeẓyen i d-ibeddren tafransist deg tezlatin-nsen i yettuneḥsaben zun d tizwawin. Bennun tameɣrut d tseddarin s snat n tutlayin, ssexlaḍen win i nwan d asefru s yimeslayen ur nelli d ayla-nsen. 

 La qqaren: confiance, souffrance, résidence, dance, dommage, fidèle, je t’aime… Asexleḍ-agi n tutlayin, tukksa-a n yimeslayen n lasel, yesquddur aman iwesxen ɣef leḥrir azedgan i ɣensen yinaẓuren-nneɣ iqburen i tezlit taqbaylit. Inaẓuren-agi, kra seg-sen mmuten ǧǧan-d agerruj n ccna yeɣlayen i wid-nniḍen i t-id-yeǧǧan i wiyaḍ, imi wa yeḥfeḍ-it sɣur wa almi simmal ifetti. Kra seg-sen daɣen, mazal ar ass-a ddren, s wul d tẓuri ttakken-d i tezlit-nsen ayen iwumi zemren. D nutni i yettwaḥuzan, i ttuqerḥen aṭas mi ara sellen i tezlit taqbaylit amek tuɣal. 

 D tugdi i iwezzɛen deg wulawen n wid i iḥemmlen tizlit tazwawt taḥeqqanit, ttɛebbin-as tayri ur tt-bɣan ad tt-nɣen wid i ur nquder ccan-is ameqqran. 

 Amek i yettusemma yiwen d acennay aqbayli, icennu yessufuɣ-d tisfifin s teqbaylit, maca mi ara d-tawweḍ i uttḥesses nsell deg-sen xilla n trumit!? D tiyita i yettakken yilmeẓyen i tezlit tazwawt seg wacḥal-aya, ladɣa wid icennun tayri d uɣanib n tmeɣriwin. Mazal ttkemmilen asefcel n tutlayt d yidles-nneɣ, imi ttwalin leqdic-nni-nsen d win yelhan. Xeddmen akkenni ad as-tiniḍ sɛan snat n tutlayin, neɣ wissen d anta d tamentilt!?

<p style="text-align: right;"> Kaïsa Khalifi 

  
 I lmend n useggas amaynut n 2965, inelmaden n uɣerbaz alemmas Lɛerbi at Ɛmer, s ufus n tiddukla Asaka, uran-d aɣmis s tmaziɣt.Gar yeḍrisen d imagraden i d-uran inelmaden d tnelmadin, ad naf : iḍrisen ɣef usfuggel n yennayer, tamedyazt, tinigit n tlawin meqren ɣef wamek yella Yennayer ass mi llant meẓiyit, atg. Ayen s yernan azal i weɣmis-agi, d lebɣi s wacu t-uran inemladen. Ur cuḥḥen ara i yiman-nsen, kkan-d tuddar steqsan, megren-d isallen, isefra d-yegran di cfayat n wid meqren. Akka fkan-d afus deg tira n webruy seg yidles nneɣ. Xas ahat d aɣmis ameẓyan, maca d abrid i wakken ad yekkes ckal i wid yessaramen ad arun s tmaziɣt, daɣen d tagnitt i wakken ad afen acu ara ɣren wiyaḍ. Aɣmis-agi, yettwaferqen d afraq, yeffeɣ-d s tallelt n Mass Buzwan Awmer. Deg-s, tella daɣen tadiwnit i s-xedmen i unemhal n uɣerbaz nsen mass Iften Ḥamid.

 Aɣmis-agi yerna-d ar wayen meṛṛa yettwaxedmen ass nni n Yennayer, i d-sweǧden s ufus n tiddukla Asaka. 

<p style="text-align: right;">Tiddukla Asaka

  
 Hattan tlul-d tfaska tamaynut n tmedyezt tamaziɣt deg Tubiret. Iwakken tutlayt ad tezgi tettnerni seg wakud ɣer wayeḍ, iwakken ad sbeyynen tarwa-s timmeɣnest deg wannar, Tidukkla Aqeddic n Yilemẓiyen ed Tmerrit n waɣir n Tubiret teggar tiɣri i kra n wid ed tid yesqerdicen awal n tyemmat – amaziɣ- iwakken ma bɣan ad tekkin deg tfaska-nsen n tmedyezt deg teẓrigt-is tamezwarut, ad d-aznen sin n yisefra-nsen d imaynuten ɣer yiznil-a alikṭrunan: <a class="__cf_email__" data-cfemail="9eeafff8ffedf5ffacaeafabdef9f3fff7f2b0fdf1f3" href="/cdn-cgi/l/email-protection">[email protected]</a> . « Nwala ala deg tubiret i ulac tafaska n tmedyezt tamaziɣt, dɣa nenna-yas acuɣer ala ur d-nesnulfay ara yiwet, meqqar d abaɣur nniḍen i yidles-nneɣ ». Akka i aɣ-d-yenna Ben Ɛisu Nasir, yiwen n uɛeggal n tidukkla-ya tameẓyant i d-yennulfan deg useggas n 2010. Ad d-nerr kan awellih ma yella win yesran i wugar n yisallen, yezmer ad yessiwel i wuṭṭun-a n usawal: 07 70 43 87 95. « Nessaram kan imedyazen ad d-aznen isefra i yuran ttbinen-d akken ilaq. Zemren ad ttekkin seg yal tawilayt n tmurt acku tafaska d taɣelnawt. Ma d taẓrigt-a tamenzut ad tili d tajmilt i unaẓur Ɛli Meẓyan i yuklalen aṭas n leqder sɣur yal yiwen seg-neɣ ». I aɣ-d-yerna win i aɣ-d-yettmeslayen. 

 Yewwi-d ad ẓren yimedyazen i yenwan ad ceyyɛen isefra-nsen bac ad ḥeḍren i ttiɛad-a n at wawal, dakken azemz aneggaru n uceyyaɛ d ass n 25 seg yunyu i d-iteddun. Isefra-nni dɣa, am tal tikkelt deg yella umsiẓwer, ad ɛeddin sɣur tesqamut n yinezzurfa. Ma yella d tafaska ad temmag ussan n 26, 27, 28, 29, 30 seg wayyur n yulyu, yettusemma d teɣzi n lqidar bac ad tili d timlilit twennaɛ.

 Akka ihi, yetturaǧu, yuɣ lḥal, ad maggen warmuden n tfaska-ya deg uxxam n yidles n Tubiret Ɛli Zeɛmum anda ara yecnu taggara yinebgi n yiseɣ Ɛli Meẓyan, maca ar tura ur teddiz ɣef umḍiq-nni. Afud igerrzen i tdukkla-ya, d tekti n lɛali i d-yellan, imi awal azwaw, amaziɣ yesra i urfad, yuḥwaǧ aqdac sɣur wid-is.

<p style="text-align: right;"> Mhenni Xalifi 

  
 Akken ara yedden ccix , mi ṛzan lmeɣreb , imir tiwaculin ad bdunt ad d-teffɣent. Llant tid yettruhun ɣer tzeqqa n tmeɣriwin d yidles, am uxxam n yidles Mulud at Mɛemmer, neɣ ɣer tḥuna i wakken ad d-aɣen ayen bɣan neɣ ad qimen akken ad ččen ayen semḍen, acku deg uzal ttuẓumen yerna yeḥma lḥal abeɛda ussan-agi ineggura n yunyu. Tizi Uezzu, deg uḍan n remḍan tecbeḥ dayen izaden. Ayen i as-yernan sser, d arrac imecṭaḥ , yetturaren, ferḥen s waṭas. Ad naf amekkkan n’’la gare’’ taqdimt i rran d amekkan n wurar i warrac imecṭaḥ d zhu d uqesser n yimawlan-nsen , tettacar dayen kan : tekksen ɛeggu n remḍan, tettemlili tasa d wayen turew. Yella, daɣen, umekkan-niḍen i d-yezgan nnig lwilaya, ‘’jardin public’’, yal amḍiq yeččur, ula deg ubrid d imeyyaten n lɣaci i ileḥḥun, ama ɣef uḍar ama s tkeryas. Aya, mačči kan deg temdint n Tizi Uzzu , ula deg uẓeffun anda yal tameddit tettli-d tmeɣra n ucennay. Akka, dɣa, ddurt yezrin, yecna, din, Djiilali Ḥamama, ddurt-agi yecna Ali Ferḥati, ma deg uxxam n yidles Mulud At Mɛemmer, yecna Ali Amrane, ass-nni n 28 deg yunyu. Uqbel-is, yecna Ali Meziane d Nouaara. Dayen yesferḥen lɣaci. Deg taggara-a n remḍan , ttfarasen ugar n wussan imezwura : yella wanida xeddmen ṭṭḥara i warrac imecṭaḥ, yella wanida ten-sddukkulen ass n 27 seg remdan. Ma d tilawin, ttaɣent-d isufar akken ad sewwent lgaṭu, ttaɣen-d i warrac imecṭaḥ iselsa imaynuten akked yililucen i lɛid. Akka, yettfakka Remdan s tumert, igerri-d usirem. Rnu ɣer waya, llan wid yeṭṭfen deg leɛwayed n tjaddit : ttheggin-d lqeḍyan i twelliyin ; llan wid yettruḥun deg wass n lɛid neɣ sabeḥ lɛid. Acu kan, seg tama-nniḍen, yettili-d laɛwacer d taswiɛt n leḥzen ɣer yigujilen d tgujilin, ɣer wid-nni i d-yettmektin wid-nni i ten-yeǧǧan. Aken yebɣu yili, nesaram lɛid amerbuḥ i wid ur nettu ara tiwaculin-nsen d yimuḍan d yimeɛdar, Tizi Uzzu gazr tid i ixeddmen tazmert-is akken ad tessefreḥ imuḍan , igellilen, imeɛder, ula d lberrani i d-yusan ɣur-s, sɛan amur-nsen.

<p style="text-align: right;">  Zakia Ben yahia 

  
 I lmend n usmekti n wass agraɣlan n tutlayin tiyemmatin i d-yettasen yal ass n 21 deg furar, Tidukkla tadelsant Tafrara n taddart n Teslent deg tɣiwant n Yiɣram, tama n Uqbu, thegga-d ass-nni n ttlata yezrin yiwet temlilit s wazal-is.

 Mlalen-d deg-s yimezdaɣ n taddart akked kra n yinebgawen i d-yerzan i wakken ad mmeslayen ɣef wazal n tutlayt tayemmat deg tneflit n tmetti. Gar wid I d-yemmeslayen, yella umyaru asdawan Mass Djamal AREZKI i d-yefkan yiwen usarag ɣef umezruy n tutlayin deg umaḍal d liḥala deg tettidir teqbaylit ass-a akked tantaliwin n temnaḍin-nniḍen illan deg Tmazɣa s umata. Deg awal-is, yenna-d belli, ass-a nnig 6000 n tutlayin tiyemmatin i yellan deg umaḍal. Yal aggur neggrent azal n snat deg-sent imi ur ttuseqdacent ara akken iwata, ur asent-ittunefkan ara wawal d wallalen iwulmen. Deg uskasi, imezdaɣ fkan-d aṭas n yisteqsiyen s wazal-nsen ɣef liḥala deg ttedirent tantaliwin ass-a deg tmurt n Lezzayer, amek i tezmer tutlayt ad tidir ur tneggar ara…atg Kra n yimawlan n yigerdan, steqsan ɣef wazal nbeddu n yigerdan n ulmud deg uɣerbaz s tutlayt tayemmat. Asteqsi-agi, yewwi amur meqqren deg uskasi, imi inelmaden n tmurt n Leqbayel ass-a, ur beddun ara almud s tutlayt tayemmat ɣas akken tamaziɣt d tutlayt tunsibt deg tmendawt. Deg tririt-is, Mass Djamal Arezki yenna-d: ”imusnawen akked yimejjayen n tnefsit nnan-d belli beddu n ulmud deg uɣerbaz s tutlayt tayemmat, yessishil i ugrud akken ad yissin tutlayin-nniḍen s shala, mebla ma iḥqer iman-is, neɣ imawlan-is neɣ idles-is’’. ɣef lewhi n tmeddit tekfa temlilit s yiwet n temsikent n yedlisen yettwarun ɣef/ s tutlayin tiyemmatin akked yedlisen n tmaziɣt s umata, am wakken i d-yella usnuzu s ubuddu sɣur kra n yimyura i d-yerzan :” Nessaram ad d-nettemlili yal aseggas deg tegnatin icban tigi, imi tutlayt nneɣ ass-a tuḥwaǧ ad nseḥbiber fell-as”, i d-yenna Mass Djafar Iskounen s yisem-is d aselway n Tidukkla Tafrara n Teslent. Afud igerzen i yilemziyen n Teslent ɣef leqdic-nsen.

<p style="text-align: right;">   Brahim Benhamouche 

  
 Ass-nni n aram, 8 deg unbir 2016, ɣef zuğ n tmeddit, yella-d leqdic adelsan i d-thegga tenmehla n usegmi n lwilaya n Tizi Uzzu deg uxxam n yidles Mouloud Mammeri. Deg leqdic-a, tella-d temsizzelt gar tesnawiyin n Tizi Uzzu akked tesnawiyin n Lezzayer -asamer. Ma ɣef yiswiyen n temlilit, nnan-d yimḍebbren, Mass Boukhalfi d Mass Ali Ahmed : ‘’nebɣa ad nessufeɣ ciṭ inelmaden deg tegnatin-nni n leqraya i wakken ad steɛfun. Ad ccnun, ad xedmen addal, am wakken, diɣ, ad uraren timsezzilt gar tisnawiyin.’’ Akka, dɣa, i d-tella temsizzelt gar tesnawiyin n Tizi Uzzu akked d tesnawiyin n Lezzayer-asamer. Aya, yella-d s ttawil n umaṭṭaf amezwaru. Ttekkan deg temsizzelt inelmaden i d-yufraren deg yal tasnawit, iwakken ad d-rren ɣef yisestanen n tangiwin yemgaraden. Tangiwin–agi, llant kraḍ, deg-sent, mebla lxetyar, ilaq fell-asen ad d-rren ɣef yisestanen, gar-asent : taɛrabt, tusnakt, tiraklt d umezruy. Ma d tangiwin-nniḍen, llant-d s lxetyar am teglizit , tafransist, tussna , tasengama. Leqdic-a, yella-d s lmendad n umaswaḍ i d-yettwaceyyɛen seg uɣlif n usegmi, Mass Staihi Said , llan, diɣ, yiselmaden i d-yefkan isestanen n yal tanga , d yineɣmasen. Bdan seg tanga taɛrabt, terra-d ɣef yisetanen tnelmedt n tesnawit Fethi Said n Draa Ben khedda, tanga tusnakt, terra-d fell-as Fakhour Celia seg tesnawit n Hamki Idir, tanga n umezruy, terra-d fell-as Ait Larbi Kenza seg tesnawit n Toumi n Tegzirt, tanga n teglizit, terra-d fell-as Bilak Liza seg tesnawit n Abane Remdane, tanga n tusnakt, terra-d fell-as Boustona Nesrine seg tesnawit n stanbouli, tanga tussna terra-d fell-as, Ait Said Taous seg tesnawit n Micli , ma d tanga n tefransist terra-d fell-as, Ait Mouloud Ouardia seg tesnawit n 20 aout 1956. Ayen yessferḥen aṭas wid i d-yerzan ɣer temlilit-a, d tezlatin-nni n Nouara d Idir i d-ccnan yinelmaden. Ha-ten-in yigemmaḍ i d-yeffɣen ɣer taggara. I usmekti, inelmaden-agi yettekkin n uswir wis kraḍ yettrağu-ten ukayad n BAC taggara (deg wayyur n yunyu). Afud igerrzen

<p style="text-align: right;"> <span style="white-space: pre;"> </span>  Zakia Ben yahia 

  
 Deffir n tedyant-nni n Uweqqas i d-yeɣlan s sa (7) n yimattanen ɣef sebba n yiwen n usyax n udrar n Uweqqas, ḍran-d taggara-ya isyaxen deg waṭas n temnaḍin n unẓul-asamar n Bgayet, yettusemma seg Suq Letnin semmed akkin. Maca tikkelt-a, iheggen kan Yuc, ur d-llint terwiḥin i iruḥent d tiseflatin deg wayen i d-yeḍran. Gar yisyaxen-a ihi, yella winna n Ayt ɛnan i d-yellan ugar n ddurt ɣer deffir. Kra n yidɣaɣen, ur mecṭuḥit, sadden-d seg ufella n udrar almi rran tikli tewɛer i kra n wakud. Asyax nniḍen yeḍra-d deg tɣiwant n tsexriwt, deg ubrid yettawin ɣer taddart n Ayt ɛli ed Mḥend. Adrar-nni dɣa segmi i d-tecfa tsuta n yiḍelli netta yettseyyix, maca deg tegrest n useggas n 2011, iban-d belli yella umihi (danger) d ageɛmir ɣef yimezdaɣ n temnaḍt-nni, imi dɣa aṭas seg-sen i iwumi ceqqen yixxamen almi ttuḥettmen ad ǧǧen tinezduɣin-nsen imir-nni. Yuɣ lḥal, werɛad i asen-d-fkan yinesdabuyen (autorités) tinezduɣin timaynutin, ɣas ma heggant yakan deg Lberǧ n Mira. ḥeḍren daɣen yiɣermanen (citoyens) n unẓul-asamer n Bgayet ɣer uɣilif wayeḍ n yiberdan. Wa yerza abrid n twilayt i iteqqnen taɣiwant n Ayt Smaɛel i tin n Tsexriwt. D akal i yelḥan, am lberṭa, almi yeǧǧa abrid-nni yemmerwal ɣef yiman-is, yeččur akk d iceqqiqen, ed yimedwan imeqqran. Tazwara, yella ulac win izemren ad iɛeddi fell-as, maca imḍebbren n tɣiwant uzzlen ssan-as kra n ubiṭan bac ad iqeɛɛed ulama cwiṭ. Syin dɣa, wid iqeddcen deg tumnayt tazayzant (transport public) uɣalen ur ttkimmilen ɣer wadda, tteḥbasen kan anda izuq ubrid, wiyaḍ ttawin-d seg wadda ɣer wadeg-nni daɣen dayen. Sebba mi ileḥḥu akka wakal, ur telli mi llan waman deg temnaḍt-a. Maca anect-a icudd ɣer tezmert (l’état de santé) n twennaḍt-nneɣ. Imi dɣa, mi ttruɣunt tẓegwa-nneɣ yal anebdu, ur tesɛiḍ anwa i izemren nniḍen ad ak-yeṭṭef akal; ma mačči d ṭṭjur. War ma nettu, dakken ahat ula d tiregwa akked yiḍerfan xussen cwiṭ deg yidurar-nneɣ, mačči am zik. « Ilaq ad nuɣal ad nerr awellih ɣer ugama-nneɣ: ad neẓẓut ṭṭjur, ad nɛus akken ur ttruɣent deg unebdu, maca daɣen, ilaq ad nxeddem iḍerfan am yijudda-nneɣ ». Akka i aɣ-d-yenna Arezqi.

<p style="text-align: right;"> Mhenni Xalifi 

  
 Imezdaɣ n temnadt at ɛelyan id yezgan di tɣiwant lxebuziya deg umalu lwilaya n tubiret ɣelqen ass larebɛa yezrin abrid yettawin gar tɣiwant lxebuziya akk tɣiwant ɛin bessam anda ssuturen s ubrid yettwaxesen iyi msebriden kan meḥsub abrid ansi ur sɛeddayent ara tkeṛusin imi uɣalen ttidiren di lxuf ḥaca seg ubrid acku ur sɛeddayen ama gezmen abrid dayen id yeglan s lmmut n yiwet teqcict yesɛan 19 iseggasen di lɛemr-is imi tewti tt yiwet n tkeṛust di tuɣalin -is ɣer uxxam , wwin tt ɣer sbiṭar n tizi uzzu dacu kan tewwed leɛfu Rebbi dayen yeǧǧan imezdaɣ n taddart-a ad sḥisfen aṭas d leḥzen id yeɣlin di tama-agi s lmmut-a , ɣef waya ɣelqen abrid akken ad zren imḍebren anda tewweḍ liḥala imi abrid-a d yiwen seg yiberdan iweɛren di lwilaya ilaqen ad d-afen tifrat s lɛejlan acku yeččur d tikeṛusin akk d lkiran iḥbsen dina dacu kan tamsalt-a ad teqqim tebɛed ɣef wallen n yimḍebren ur yettaran ara lwelha nsen ɣer temsal yecban tigi . 

 